<h3>Pénzügy-BÉT&nbsp;</h3>
<h4>BÉT - Enyhe emelkedésre, illetve kivárásra számítanak az elemzők</h4>
<p>    Budapest, 2015. december 15., kedd (MTI) - Enyhe emelkedést vár a Budapesti Értéktőzsdén (BÉT) kedden a Concorde Értékpapír Zrt. vezető elemzője. Az Equilor Befektetési Zrt. szakértői kivárásra számítanak.<br>
<br>
    Móró Tamás úgy vélte, a nemzetközi piacok mérsékelten optimista hangulata következtében enyhe emelkedés várható a magyar részvénypiacon.<br>
    Kiss Mónika, az Equilor vezető elemzője MTI-hez eljuttatott összefoglalójában kifejtette: óvatosak a feltörekvő piaci befektetők a Fed szerdai ülése előtt, a bizonytalanságot tovább növelik a tovább zuhanó olajárak és a vállalati, nem befektetési kategóriájú kötvények árfolyamának esése.<br>
    Az elemző, továbbra is alacsony forgalom mellett, kivárásra számít az MNB kedd délutáni ülése előtt, amelyen áttekintik a decemberi Inflációs jelentés fő számait. A jelenlegi várakozás szerint az Inflációs jelentésben az MNB lefelé módosíthatja a GDP-előrejelzést és csökkentheti az inflációs prognózist is az előrejelzési horizont végéig.<br>
    A Budapesti Értéktőzsde részvényindexe, a BUX 120,13 pontos, 0,52 százalékos csökkenéssel, 23 005,73 ponton zárt hétfőn. A részvénypiac forgalma 8,9 milliárd forint volt. A Mol 40 forinttal, 0,29 százalékkal, 13 740 forintra erősödött, 933,9 millió forintos forgalomban. Az OTP-részvények ára 80 forinttal, 1,39 százalékkal, 5670 forintra csökkent, forgalmuk 5,8 milliárd forintot tett ki. A Magyar Telekom árfolyama nem változott, 409 forintot ért, forgalma 224,1 millió forint volt. A Richter-papírok árfolyama 28 forinttal, 0,53 százalékkal, 5272 forintra esett, forgalmuk 1,9 milliárd forintot ért el.<br>
</p>
<p align="right">MTI 2015. december 15., kedd 8:42<br>
</p>
