<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml" lang="hu" xml:lang="hu">
  
<!-- Mirrored from yingu.hu/stories/?q=book/export/html/7 by HTTraQt Website Copier/1.x [Karbofos 2012-2017] k, 31 márc 2020 06:03:05 GMT -->
<!-- Added by HTTrack --><meta http-equiv="content-type" content="text/html;charset=utf-8" /><!-- /Added by HTTrack -->
<head>
<meta http-equiv="Content-Type" content="text/html; charset=utf-8" />
    <meta http-equiv="Content-Type" content="text/html; charset=utf-8" />
    <title>Csongor és Tünde</title>
    <base  />
    <link type="text/css" rel="stylesheet" href="../misc/print.html" />
      </head>
  <body>
              <div class="section-1">
                <div class="section-2">
          
    <div id="node-7" class="section-3">
  <h1 class="book-heading">Csongor és Tünde</h1>
  <p style="text-align: center; ">___</p>
<p style="text-align: center; "><strong><a href="../../external.html?link=http://mek.niif.hu/01100/01122/html/index.htm">Vörösmarty Mihály</a><br /><br />Csongor és Tünde<br /></strong><br />1831<br />_____________________<br />színjáték öt felvonásban<br />&nbsp;&nbsp;A pogány kúnok idejéből &nbsp;<br />_____________________<br />&nbsp;1831</p>
<p style="text-align: center; ">&nbsp;</p>
<p> <center><br />
<table border="0">
<tbody>
<tr>
<td valign="top" style="text-align: center; "><b>SZEMÉLYEK</b></td>
<td valign="top"><br /><br />Csongor<br />Kalmár&nbsp;<br />Fejedelem&nbsp;<br />Tudós&nbsp;<br />Balga&nbsp;<br />Dimitri&nbsp;<br />Kurrah<br />Berreh&nbsp;<br />Duzzog&nbsp;<br />Tünde<br />Ilma<br />Mirígy<br />Ledér<br />Tündérek,&nbsp;<br />Nemtők, stb.</td>
<td valign="top"><br /><br />ifjú hős<br />|<br />| vándorok<br />|<br />földmívelő, utóbb Csongor szolgája<br />boltos rác<br />|<br />| ördögfiak<br />|<br />tündérlány<br />Balga hitvese, Tünde szolgálója<br />boszorkány</td>
</tr>
</tbody>
</table>
<p> </p></center><br />
</p><p style="text-align: center; ">&nbsp;</p>
<p style="text-align: right; "><em>2010-10-08</em></p>
  <div id="node-8" class="section-4">
  <h1 class="book-heading">Első felvonás</h1>
  <p><i>Kert. Középett magányosan virágzó tündérfa áll, alatta Mirígy<br />kötözve ül. Csongor jő.</i></p>
<p><b>Csongor</b></p>
<blockquote><blockquote>
<p>Minden országot bejártam,<br />Minden messze tartományt,<br />S aki álmaimban él,<br />A dicsőt, az égi szépet<br />Semmi földön nem találtam.<br />Most mint elkapott levél,<br />Kit süvöltve hord a szél,<br />Nyugtalan vagyok magamban,<br />Örömemben, bánatomban,<br />S lelkem vágy szárnyára kél.<br />Ah, de mit látok? középen<br />Ott egy almatő virít,<br />Csillag, gyöngy és földi ágból,<br />Három ellenző világból,<br />Új jelenség, új csoda.<br />S aki ott kötözve űl,<br />A gonosz, kaján anyó,<br />Nénje tán a vén időnek,<br />Mint leláncolt fergeteg<br />Zsémbel és zúg; mit jelent ez?<br />Vén Mirígy -</p>
</blockquote>
</blockquote>
<p><b>Mirígy</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Ah, nagy szerencse<br />Elhagyott, agg, ősz fejemnek,<br />Csongor úrfi, hogy közelgesz.<br />Látod, mint vagyok lekötve,<br />Minden embertől kerűlve,<br />Félig éh, félig halott.</p>
</blockquote>
</blockquote>
<p><b>Csongor</b><br /><i>félre</i></p>
<blockquote><blockquote>
<p>Minden szó, mint a hamis pénz.<br />Oly balúl cseng fülemben.&nbsp;<i>Mirígyhez</i><br />Szólj, mi baj?</p>
</blockquote>
</blockquote>
<p><b>Mirígy</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Csodát beszélek,<br />Milyen a nemes hazában<br />Rég nem történt.</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Tedd röviddé!</p>
</blockquote>
</blockquote>
<p><b>Mirígy</b><br /><i>félre</i></p>
<blockquote><blockquote>
<p>Hogy parancsol! - Halld tehát,<br />Kedves úrfi, kit szemfénynek,<br />Örömének, kellemének<br />Szűlt, s nevelt föl szép anyád -</p>
</blockquote>
</blockquote>
<p><b>Csongor</b></p>
<blockquote><blockquote>
<p>Vén penész, ne tétovázz,<br />Térj dologra; vagy biz' isten,<br />Itt felejtlek a fatőben.</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Légy kegyes.&nbsp;<i>félre.&nbsp;</i>Hah! büszke gyermek,<br />Vessz el, mint a fűzi gomba;<br />Légy egérré, légy bogárrá,<br />Vagy légy olyan, mint Mirígy.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Mit morogtál, vén Mirígy?</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Csak tünődtem, mint beszéljem -<br />Látod itt ez almafát:<br />Mennyi ág, ahány levél,<br />Annyi új csodát terem.<br />Ezt - de nem vallok neki -<br />Ezt a rosz kopár tető,<br />Tán a naptól s csillagoktól<br />Terhbe jutván, úgy fogadta,<br />S szülte, mint boszú jelét;<br />Mert eleddig rajt' egyéb<br />Rosz bogácsnál s árvahajnál<br />Nem termett: azért leve<br />"A boszorkánydomb" neve.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Mily utálatos zavart szól,<br />Szép s rutakból összeszőve.</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Most, nézd úrfi, a kopáron<br />E szép almatő virágzik. -<br />Színezüstből van virága,<br />S mint fehér rózsák ölében<br />Mász a fészkelő bogár,<br />Mint a légy, mely téjbe hullott,<br />Mint új hóban agg bogyó -</p>
</blockquote>
</blockquote>
<p><b>Csongor</b></p>
<blockquote><blockquote>
<p>Mily kemény vas tűrödelmem,<br />Hogy még rá figyelhetek?<br />Szólj, s ne tétovázz, vagy e lánc<br />Megkettőzik csontodon ma.</p>
</blockquote>
</blockquote>
<p><b>Mirígy</b><br /><i>félre.</i></p>
<blockquote><blockquote>
<p>Hogy gebedj meg, azt kivánom,<br />Mérged tengerében. - Úrfi,<br />Hogy heves vagy, nem csodálom,<br />Ifju még s tán sejted is már,<br />Hogy tündér, aranyhajú lány -<br />Mit beszéltem!</p>
</blockquote>
</blockquote>
<p><b>Csongor</b></p>
<blockquote><blockquote>
<p>Mit beszélsz?</p>
</blockquote>
</blockquote>
<p><b>Mirígy</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Csak álom.<br />Vén ajak, tudod, csevegni<br />Jobb' szeret, mint enni, inni.<br />Halld tovább: ezüst virága<br />Csügg e tündér almafának,<br />S benne drágakő ragyog.<br />Három izben elvirágzik<br />Ez naponnan, este rajta,<br />Mint a szűz emlői bimbók,<br />Oly kis almák duzzadoznak.<br />És mikor közelget a<br />Szép borongó éjszaka,<br />És az éjfél, a gyilkosnak,<br />Denevérnek, és tolvajnak,<br />S kósza szellemnek dele,<br />Száll, mint holló szárnya le;<br />S felleg űl vad csillagon,<br />Felleg, melyet az mocsárból,<br />Sárkányok sohajtatából<br />S nyílt sirokból összevon,<br />S szürke apján a bagoly<br />Szemmeresztve lovagol,<br />Rém a bolygó rém nyakán,<br />Csép anyó a piszkafán,<br />Szép regében halandóknak<br />Bal szerencsét, gyászt huhognak<br />S a gyujtónak őr szeménél<br />Egy leégett ház tövénél<br />Isznak, esznek, alkudoznak,<br />S bömböl a bölömbika,<br />S a szüzek legjobbika<br />Most fiát megy eltemetni,<br />Ölni, aztán eltemetni -</p>
</blockquote>
</blockquote>
<p><b>Csongor</b></p>
<blockquote><blockquote>
<p>Hah, utálat, förtelem.<br />Nem! tovább nem tűrhetem.</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Elmegy, itthágy, kell sietnem,<br />Úrfi! úrfi! végezem már.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Elfutnék a szörnyetegtől,<br />S a kivánság nem bocsát:<br />Hallanom kell.</p>
</blockquote>
</blockquote>
<p><b>Mirígy</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Légy figyelmes.<br />Mint mondám, az éj ha jő,<br />Érni kezd a fán az alma,<br />S mint egy most szűlt lánykafő,<br />Oly arannyá duzzad halma.<br />Mégis ebben agg apádnak<br />És anyádnak haszna nincsen;<br />Mert bármennyien vigyáznak,<br />Báj szellő kel éj felében,<br />Melytől a szemek lehúnynak,<br />S reggel a szedett fa áll,<br />Mint a puszta tüskeszál.<br />S mert legaggabb én vagyok,<br />Legtovább virraszthatok,<br />Azt beszélték, s ideköttek<br />A fatőhöz, s megnevettek.<br />Engem is pedig lesujt a<br />Bűvös álom ón hatalma,<br />És ez harmad éje már,<br />Étlen, szomjan, hogy vigyázok.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Mily nem ösmert gondolat,<br />Új kívánat, új remény ez,<br />Mely mint vert hab tengerén<br />Vándor éji villanat,<br />Háborús eszembe hat?</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Hogy pusztúljon a kegyetlen!<br />Mégsem old el láncaimtól.<br />Vallanom kell többet is,<br />Vallanom kell a valót. -<br />Halljad, úrfi, mely gyanúm van:<br />Innen tündér szép leányzó,<br />Aki e fát ülteté tán,<br />Hordja vissza, mint sajátját,<br />Az arany gyümölcsöt is.</p>
</blockquote>
</blockquote>
<p><b>Csongor</b><br /><i>Mirígy láncait leveri.</i></p>
<blockquote><blockquote>
<p>Menj, siess el; láncaidtól<br />Megmentett karom; de menj el,<br />Merre lábad visz, szemed lát;<br />Mert ha még e szent helyen<br />Itt talállak, eltemetlek.</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Áldjon isten - megboszúllak -<br />E jó tétedért - megfojtlak,<br />Csak tehetném! - légy szerencsés -<br />Mint az ördög papsüvegben.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Menj, menj, menj, ne lássalak.</p>
</blockquote>
</blockquote>
<p><b>Mirígy</b><br /><i>mentében.</i></p>
<blockquote><blockquote>
<p>Nem megyek, mig büszkeséged<br />Szarva nem jut körmeimbe.<br />Mint a sánta nyúl leszek,<br />Mely kilenc fiát megette<br />S a harasztba bujdosott.&nbsp;<i>El.</i></p>
</blockquote>
</blockquote>
<p><b>Csongor</b></p>
<blockquote><blockquote>
<p>Szép fa, kertem új lakója,<br />Mely, mint nem várt ritka vendég,<br />Félig föld, félig dicső ég,<br />Ösmeretlen kéz csodája<br />Állsz előttem, s a kopárra<br />Életet, fényt, gazdagságot,<br />S hintesz álmot a sovárra,<br />Mint tehessem, mint lehet,<br />Hogy ne nyomjon engem álom,<br />S megláthassam kincsedet?<br />Földben állasz mély gyököddel,<br />Égbe nyúlsz magas fejeddel,<br />S rajtad csillagok teremnek,<br />Zálogúl talán szivemnek,<br />Hogy, ha már virágod ilyen,<br />Üdv gyönyör lesz szép gyümölcsöd.<br />Szép fa, tündérkéz csodája,<br />Vajha ilyen légy nekem.<br />Ah, de mit tekint szemem?<br />Szerelemnek rózsaszája,<br />Mondd, minek nevezzem őt,<br />A nem földit, a dicsőt?<br />Hattyu szálla távol égből,<br />Lassu dal volt suhogása,<br />Boldog álom láthatása,<br />S most, mint ébredő leány,<br />Ringató szél lágy karján,<br />Úgy közelget andalogva;<br />Ah, tán ez, kit szívdobogva<br />Vártam annyi hajnalon?<br />Ah, tán e fa ültetője,<br />Ennyi bájnak, és gyönyörnek,<br />Ennyi kincsnek asszonya?<br />Rejts el, lombok sátora,<br />Rejts el éjfél, szív, ne dobbanj,<br />El ne árulj, el ne rontsad<br />A szerencse útait.</p>
</blockquote>
</blockquote>
<blockquote><blockquote>
<blockquote>
<p>Dal</p>
</blockquote>
</blockquote>
</blockquote>
<blockquote><blockquote>
<p>&nbsp;&nbsp;&nbsp;&nbsp;&nbsp;Álom, álom,<br />&nbsp;&nbsp;&nbsp;&nbsp;&nbsp;Édes álom,<br />Szállj a csendes föld fölé;<br />&nbsp;&nbsp;&nbsp;&nbsp;&nbsp;Minden őrszem<br />&nbsp;&nbsp;&nbsp;&nbsp;&nbsp;Húnyjon, csak nem<br />A várt s váró kedvesé.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Álom, álom, édes álom,<br />Ah, csak most ne légy halálom.</p>
</blockquote>
</blockquote>
<p><i>Elrejtezik.</i></p>
<p><b>Tünde, Ilma</b><br /><i>jőnek.</i></p>
<p><b>Ilma</b></p>
<blockquote><blockquote>
<p>Asszonyom, tudod, hogy engem<br />E poros földről emeltél<br />A magas tündér hazába,<br />S csak azért, hogy ott napestig<br />Csongor úrfiról beszéljek,<br />Szép szeméről, szép hajáról,<br />Fejedelmi termetéről,<br />És arról a mézajakról,<br />Mely dalt s csókokat terem.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ah, hogy ennyit tudsz csevegni.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Lásd, nem ok nélkül beszélek.<br />Itt nekem férjem maradt,<br />Akit Balgának neveznek.<br />Olyan isten-verte had<br />Nincs talán a fél világon.<br />Szomja, éhe mondhatatlan.<br />E nagy föld, kenyér ha volna,<br />S hozzá sajt a holdvilág,<br />Már eddig felfalta volna,<br />Hold az égen nem ragyogna,<br />S most itt nem járhatna láb.<br />S hogy még vannak tengerek,<br />Nincs egyébtől, mint csak attól,<br />Hogy bennök nem bor pezseg.<br />S asszonyom, lásd, e gonosz csont,<br />Első nap már verni kezdett,<br />És ijeszte, hogy megesz, ha<br />Enni nem hozok neki.<br />Tudni most azért szeretném:<br />Meddig tart e bujdosásunk?<br />Mert, mi könnyen eshetik,<br />Hogy még itt e csipkefán,<br />A rokonságnak miatta,<br />Fennakad csipkés ruhám,<br />S Balga itt talál az ágon,<br />Azt gondolja, som vagyok,<br />És nekem jön, és leszed:<br />Akkor jaj lesz életemnek,<br />Jaj, szegény tündér fejemnek!</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ah! ne kelts föl bánatimból.<br />Ilma! Ilma! messze honból,<br />Látod, mily hiába járok.<br />E kies fát mily hiába<br />Ültetém vad föld porába,<br />Kedvesemre nem találok.<br />A fa kincseket terem,<br />A fő kincs, a szerelem,<br />Szép világa álmaimnak,<br />Melyek e vidékre vonnak,<br />Ah, az rajta nem terem.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Asszonyom, mit adsz, ha mondom,<br />Hogy belűl a lomb alatt,<br />Csongor úrfi szúnyad ott?</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ilma, mit beszélsz bohóúl?</p>
</blockquote>
</blockquote>
<p><b>Ilma</b></p>
<blockquote><blockquote>
<p>Engedd hát, hogy én öleljem.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Áldott, kedvező szerencse,<br />Mint köszönjem ezt neked!</p>
</blockquote>
</blockquote>
<p><b>Ilma</b></p>
<blockquote><blockquote>
<p>A szerencse vak gyerek,<br />Ezt inkább nekem köszönjed.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Vágyaimnak vég határa,<br />Itt vagy, s reszketek belépni.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Késel? Megmutassam-e,<br />Mint kell sűrü galy között<br />A szerelmest föltalálni?</p>
</blockquote>
</blockquote>
<p><b>Tünde</b></p>
<blockquote><blockquote>
<p>Hagyd el, Ilma, a szerelmes<br />Csillagot hordoz szemében:<br />Annak nincs sötét s homály,<br />Bár bolyongjon éj felében,<br />Kedvesére rátalál.<br />Menj, mig itt mulat szerelmem,<br />S régi kinjait elenyelgem,<br />Keltsd föl a kis csalogányt,<br />Hogy, mig senki nincsen ébren,<br />Ő szerelmi kéjt zenegjen<br />S dallal töltse a magányt.&nbsp;<i>El.</i></p>
</blockquote>
</blockquote>
<p><b>Ilma</b></p>
<blockquote><blockquote>
<p>Úgy legyen; de ah, mi szépen<br />Körmöciznek itt az almák.<br />Kár, hogy nem lehet megenni!<br />Itt egy férges is fityeg.<br />S mert az alma színarany,<br />Férge nem gyémánt-e vajjon?<br />Vagy tán Balga lett bogárrá,<br />Amióta elvagyok,<br />S most itt benne bujdosik?<br />Ah, beh megjárnám vele.<br />Nem kell férges alma, nem.</p>
</blockquote>
</blockquote>
<p><i>Le akar egyet szakasztani, s nem tud.</i></p>
<blockquote><blockquote>
<p>Hah, hogy nem nekünk terem!</p>
</blockquote>
</blockquote>
<p><i>A kert belsejébe vonul.</i></p>
<p><b>Mirígy</b></p>
<blockquote><blockquote>
<p>Átkozott hatalmas álom!<br />Háromszor kivájta körmöm<br />E hitetlen két szemet,<br />És háromszor visszatette<br />Mérges harmatba mosottan,<br />Fénybogárral megrakottan,<br />Mégis álom nyomta el.<br />De mi ez, mely ritka fény?<br />Fenn ragyognak már az almák,<br />S a szerelem puha ágyán,<br />Hah, ott szúnyad a tündér lány.<br />Dús aranyló hajazatja<br />A szép ifjat elborítja,<br />S boldogságot álmodik.<br />Nem, nem, ezt nem nézhetem,<br />A boszú hajt, és kajánság,<br />Szép hajában kárt teszek.</p>
</blockquote>
</blockquote>
<p><i>Tünde s Csongor egy gyepágyon a fán belül, annak lombjaitól félig<br />eltakarva látszanak. Mirígy lopva közelít Tündéhez, s hajából egy<br />fürtöt levág.</i></p>
<p><b>Mirígy</b></p>
<blockquote><blockquote>
<p>Megvan, megvan! e hajakkal<br />Elborítom lányomat.<br />Csongor lássa, s megcsalódjék,<br />Karjain elandalodjék,<br />S akkor én uralkodom.&nbsp;<i>El.</i></p>
</blockquote>
</blockquote>
<p><b>Ilma</b><br /><i>jő.</i></p>
<blockquote><blockquote>
<p>Istenem, már reggel is lesz,<br />Mégis a földön vagyunk;<br />S mily unalmas itt az élet<br />Annak, aki nem szeret,<br />Hát még, akit nem szeretnek!<br />Ah, de mit látok? riadva<br />És boszúsan jő ki Tünde.</p>
</blockquote>
</blockquote>
<p><b>Tünde és Csongor</b><br /><i>jőnek.</i></p>
<p><b>Csongor</b><br /><i>esdekelve.</i></p>
<blockquote><blockquote>
<p>Tünde, nem maradsz tovább?</p>
</blockquote>
</blockquote>
<p><b>Tünde</b></p>
<blockquote><blockquote>
<p>Csongor, nem lehet, bocsáss.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Nem kötöz le hű szerelmem?</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ah, szerelmed űz tovább.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Éltemet viszed magaddal.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Éltemet hagyom helyette.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Tünde! Tünde! még alig<br />Láttam arcod hajnalában,<br />Szép szemed két csillagában<br />Felderülni mennyemet;<br />Illetetlen ajkaiddal,<br />Szívkötő hajfodraiddal<br />Még nem játszhatott szerelmem,<br />S Tünde, búcsút kell-e vennem?</p>
</blockquote>
</blockquote>
<p><b>Tünde</b></p>
<blockquote><blockquote>
<p>Még alig szemléltelek,<br />Hű szerelmem hajnalát,<br />Rózsabokrát vágyaimnak,<br />Rég ohajtott kincsemet,<br />S ösmeretlen karjaidtól,<br />Még nem ízlett csókjaidtól,<br />Elszakasztom szívemet.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Vérzenem hagysz -</p>
</blockquote>
</blockquote>
<p><b>Tünde</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Vérzem én is<br />Orvosolhatatlanúl.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Ajkad hajnalló egén<br />Ily halálszó zúg-e, Tünde?</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ah, bocsáss, nem késhetem.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Szólj, mi hajt el, édesem?</p>
</blockquote>
</blockquote>
<p><b>Tünde</b></p>
<blockquote><blockquote>
<p>Csongor, ah - vagy mondjam-e?<br />Egy gonosz van, aki üldöz,<br />Egy hatalmas gyűlölője<br />Új szerelmünk frígyinek.<br />Érzem, érzem nagy hatalmát -</p>
</blockquote>
</blockquote>
<p><b>Csongor</b></p>
<blockquote><blockquote>
<p>Napfényt többé soha nem lát<br />Mondd, ki az? hogy kardra hányjam,<br />S mélyen, mélyben tengereknél,<br />Eltemessem, mint az ólmot.<br />Szólj, nevezd meg a gonoszt -<br />És -</p>
</blockquote>
</blockquote>
<p><b>Tünde</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Ne lázadj fel hiába:<br />Hős karod nem árthat annak,<br />Aki titkon vétkezik.<br />Nézzed e fát, a gyönyörnek<br />Fája volna; itt reméltem,<br />Szerelemtől boldogítva,<br />Senkitől nem háborítva,<br />Vágyaimnak álmait<br />Teljesedni karjaidban;<br />Itt reméltem árnyaiban,<br />S mily gyönyörnek éjeit!<br />S ím, az első éjjelen<br />Or kezek megbántanak,<br />És elárúlt titkaimmal,<br />Károhajtó hatalommal,<br />Ellenségim játszanak.<br />Vissza hát a messze honba,<br />Visszahordom kincsemet,<br />Hol magányos napjaimban,<br />Mig szivemben egy sohaj van,<br />Érted égve, érted aggva,<br />Mondhatatlan bú temet.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Tünde, egy szót hagyj szivemnek:<br />Merre tartod honodat?</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ah, ne újítsd kínomat:<br />A madárnak tolla van,<br />S nem repülhet annyira;<br />A folyamnak árja van,<br />S nem foly árja oly tova.<br />Zúgva kél a fergeteg,<br />S Tündérhonban üdlakig,<br />Hol magányos búm lakik,<br />Míg elér, alig piheg;<br />Gyenge szellőként lebegvén<br />A legifjabb rózsa keblén,<br />Mint sohajtás, úgy hal el.<br />A kis illatajku méh,<br />Mely az ifju rózsa keblén<br />Álmodozva ringadoz,<br />Föl nem ébred, nem gyanítja,<br />Hogy vihar fuvalma volt,<br />Mely miatt az ág hajolt.<br />Így, hová sebes madár,<br />Fergeteg, viz el nem érnek,<br />Kedves, ah, hogyan jöhetnél.<br />Értem sors bitangja lennél!</p>
</blockquote>
</blockquote>
<p><b>Csongor</b></p>
<blockquote><blockquote>
<p>Ah, ha nézlek és ha hallak,<br />Szívem elvész bánatában,<br />És ez egy lélek csekély<br />Meggondolni, mint birálak,<br />Mint vagy itt, s mint nem leendesz?<br />Tünde, nézz körűl utószor:<br />Még, ha föld ez, és az ég,<br />Hidd, meglátlak valaha.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Most és többé nem soha.<br />Csongor, ah ne légy felejtőm.<br />Hű szerelmem e kebelben,<br />Mint az általültetett ág,<br />Mely tavaszt és új napot vár,<br />Úgy fog várni évről évre,<br />És örökre nem virítni -<br />Csongor, ah az éj múlik<br />Végzetemnek űz hatalma.<br />Tünde búcsút mond, siralmast,<br />Az örömnek és neked.&nbsp;<i>El.</i></p>
</blockquote>
</blockquote>
<p><b>Csongor</b></p>
<blockquote><blockquote>
<p>Volt-e? vagy csak álmodám?<br />És az éjnek költeménye<br />Font körűl e gyász tünettel?<br />Hah, ki ez még - Böske, állj meg,<br />Böske, kérlek.</p>
</blockquote>
</blockquote>
<p><b>Ilma</b><br /><i>jő.</i></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Ilma, kérem.<br />Oly paraszt név nincs divatban,<br />Ahol Tünde tart lakást.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Ilma hát -</p>
</blockquote>
</blockquote>
<p><b>Ilma</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Kis szolgálója.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Asszonyod ha oly kegyetlen,<br />Ilma, állj te meg szavamra.<br />Mondd el, fényes üdlakot<br />Tündérhonban hol keressem.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Csongor úrfi, megbocsáss,<br />Már a hajnalcsillag int,<br />S mig hattyúvá változom,<br />Ahhoz is csak kell idő.<br />Aztán, jól tudod, melegben<br />Nem jó járni az egekben.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Ilma, dévaj, mit beszélsz?<br />Azt csak, Ilma: merre menjek.<br />Napkeletre, napnyugotra -</p>
</blockquote>
</blockquote>
<p><b>Ilma</b></p>
<blockquote><blockquote>
<p>"Sík mezőben hármas út,<br />Jobbra, balra szertefut,<br />A középső célra jut."<br />Csongor úrfi, jó szerencsét.&nbsp;<i>El.</i></p>
</blockquote>
</blockquote>
<p><b>Csongor</b></p>
<blockquote><blockquote>
<p>Jaj, mi szörnyen elhagyattam!<br />Tündérálmaim világa,<br />Ah, miért is hajnalodtál,<br />Ily hamar hogy elborúlj?<br />Most fényhez szokott szememnek<br />E ború, az éj sötéte<br />Oly ijesztő, oly nehéz.<br />Éjfél fekszik a napon,<br />A szelíd hold nem világít,<br />Míg elvesztett üdvömet,<br />Tünde, téged nem talállak.<br />Puszta légy s kietlen, ég,<br />Légy vadonná, föld; szivemben<br />Végtelen vadon nyilik,<br />S benne bujdosik szerelmem<br />Boldogsága romjain - de<br />Mit tünődöm itt? Megyek:<br />Isten áldjon, agg apám,<br />Isten áldjon, agg anyám,<br />Megsirattok tán; de többé<br />Engem nem találtok itt.<br />Tündérhonban üdlakon<br />Virrad ékes hajnalom:<br />Arra, mint vihar, ragadnak<br />Őt ohajtó vágyaim.<br />Nincs nyugalmam, életem nincs.<br />Míg nem bírják karjaim.&nbsp;<i>El.</i></p>
</blockquote>
</blockquote>
<p><i>Sík. Középett hármas út. Az ördögfiak háromfelől jőnek.<br />Legelőbb Duzzog egy rókafiat hajt által a színen.</i></p>
<p><b>Duzzog</b></p>
<blockquote><blockquote>
<p>Hőhe! hőhe! hőhe, hő!&nbsp;<i>El.</i></p>
</blockquote>
</blockquote>
<p><b>Kurrah</b></p>
<blockquote><blockquote>
<p>Berreh! hőhe!</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Kurrah, hő!</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Mit kerestél?</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Mit találtál?</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Ürgecombot.</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Sárcsa-lábot.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Rosz ebéd.</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Szegény ebéd.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Vissza, vissza, vissza még.&nbsp;<i>El.</i></p>
</blockquote>
</blockquote>
<p><b>Berreh</b></p>
<blockquote><blockquote>
<p>Jobbra én, te balra mégy.&nbsp;<i>El.</i></p>
</blockquote>
</blockquote>
<p><b>Duzzog</b><br /><i>kivül.</i></p>
<blockquote><blockquote>
<p>Hőhe! róka, hőhe, hő!<br />Csülködet már elharaptam,<br />Gödrödet befojtogattam;<br />Hőhe! róka, hőhe, hő!</p>
</blockquote>
</blockquote>
<p><i>Kurrah, Berreh jőnek.</i></p>
<p><b>Kurrah</b></p>
<blockquote><blockquote>
<p>Mit kerestél?</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Mit találtál?</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Loptam, loptam egy tojást.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Add, hadd lássam micsodást.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Tarkabarka.</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Szép tojás.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Vén bagolyból vén tojás.<br />Fészken ült, nagy álma volt:<br />Ifju nőnek ablakán<br />(Szőke volt és halovány)<br />Zörgetett a vén zsivány<br />Hármas három éjszakán;<br />Most alutt, majd összedűlt,<br />Szürke hátán bolha űlt.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Azt megetted.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Elvetettem.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Majd kikel.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Bagolyba tettem.<br />Azt álmodta, csibehús.</p>
</blockquote>
</blockquote>
<p><b>Berreh</b></p>
<blockquote><blockquote>
<p>A bolondos vén anyus!</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Loptam egy tojást alóla,<br />S megkopasztottam magát.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Ily csodát még nem hallottam.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Majd kikölti nyolc fiát.<br />És röpülni nyavalyás<br />Nem fog tudni, mászva mász,<br />És megesszük, jó ebéd lesz.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Jobb, ha esszük, mint ha ő esz!</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Mit kerestél, mit találtál?</p>
</blockquote>
</blockquote>
<p><b>Berreh</b></p>
<blockquote><blockquote>
<p>Parti bürkön kék bogár ült.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Add, hadd lássam.</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Útra készűlt,<br />S megfogám.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Nem hoztad el?</p>
</blockquote>
</blockquote>
<p><b>Berreh</b></p>
<blockquote><blockquote>
<p>Domb alatt tehén legel,<br />Annak adtam, hogy pusztúljon,<br />Teje tőle megromoljon,<br />Borja téjtől dombra hulljon.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Ott megesszük, jó ebéd lesz.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Jobb, ha esszük, mint ha ő esz.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Vissza, vissza, vissza még.&nbsp;<i>El.</i></p>
</blockquote>
</blockquote>
<p><b>Berreh</b></p>
<blockquote><blockquote>
<p>Jobbra én, te balra mégy.&nbsp;<i>El.</i></p>
</blockquote>
</blockquote>
<p><b>Duzzog</b><br /><i>kivűl.</i></p>
<blockquote><blockquote>
<p>Hőhe! róka, hőhe, hő!<br />Vagy megeszlek, vagy egyél meg,<br />Körmeim között gebedj meg.<br />Hőhe, róka, hőhe, hő!</p>
</blockquote>
</blockquote>
<p><i>Kurrah, Berreh jőnek.</i></p>
<p><b>Kurrah</b></p>
<blockquote><blockquote>
<p>A bagoly megkergetett,<br />Vén Mirígy volt a bagoly.</p>
</blockquote>
</blockquote>
<p><b>Berreh</b></p>
<blockquote><blockquote>
<p>A tehén megkergetett,<br />Vén Mirígy volt a tehén.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Nyolc tojását mind megitta.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Borja tőgyét vérre szopta.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Megijedtem, elszaladtam,<br />A tojást is összezúztam.<br />Nincs mit inni, nincs mit enni.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Étlen, szomjan kell heverni.</p>
</blockquote>
</blockquote>
<p><b>Duzzog</b><br /><i>a rókát kergetve jő.</i></p>
<blockquote><blockquote>
<p>Sánta róka, hőhe, hő!<br />Már alig piheghetek;<br />Megharaptál, én megeszlek:<br />Hőhe! sánta róka, hő!</p>
</blockquote>
</blockquote>
<p><i>Elfogja a rókát.</i></p>
<p><b>Kurrah</b></p>
<blockquote><blockquote>
<p>Mit kerestél?</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Mit találtál?</p>
</blockquote>
</blockquote>
<p><b>Duzzog</b><br /><i>a rókát mutogatva.</i></p>
<blockquote><blockquote>
<p>Rókahúst,<br />Csibehúst.<br />Róka a csibét megette,<br />Hogy keresték, csak nevette.<br />Most elfogtam, és megesszük,<br />Gyomrainkba eltemetjük.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Mely dicső egy lakzi ez.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Rókahúsból csibe lesz.</p>
</blockquote>
</blockquote>
<p><b>Duzzog</b><br /><i>elbocsátja a rókát.</i></p>
<blockquote><blockquote>
<p>Rókahús,<br />Csibehús,<br />El ne fuss!</p>
</blockquote>
</blockquote>
<p><b>Mind</b><br /><i>a róka után futva.</i></p>
<blockquote><blockquote>
<p>Hőhe, sánta róka, hő!&nbsp;<i>El.</i></p>
</blockquote>
</blockquote>
<p><b>Mirígy</b><br /><i>jő.</i></p>
<blockquote><blockquote>
<p>Hajj ki lányom, rókalányom,<br />Hajj elő! -<br />Hogy zavartak minapában,<br />Félelemből lányom arcát<br />Rókabőrbe öltözém át,<br />S elbocsátám a harasztban,<br />Már eddig südő lehet.<br />Most meg visszaalakítom,<br />Szép aranyhajjal borítom,<br />Csongor majd belészeret.<br />Hajj ki, lányom, rókalányom,<br />Hajj elő! - hogy nem találom!<br />A majorba ment talán<br />Csirkeszív, lúdmáj után.<br />Hajj ki, lányom, rókalányom,<br />Hajj elő! -</p>
</blockquote>
</blockquote>
<p><i>A bokrokat megzörgetve, el.</i></p>
<p><b>Tünde, Ilma</b><br /><i>jőnek.</i></p>
<p><b>Tünde</b></p>
<blockquote><blockquote>
<p>Ilma, én itt meghalok.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Ah, ne halj meg, asszonyom,<br />Nincs, hová temesselek.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Veszteségem kínja tenger,<br />Rajta szélvész bánatom.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Tenger színe változandó.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Veszteségem kínja nem.</p>
</blockquote>
</blockquote>
<p><b>Ilma</b></p>
<blockquote><blockquote>
<p>A szélvészek elmulandók.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Bánatom hatalma nem.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Ah, ez mind azért vagyon,<br />Mert magad sem vagy halandó.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ilma, mondd el, mit tegyek?<br />A hitetlen ész tanácsa<br />Lelkemet már nem szolgálja,<br />S szívem oly igen beteg.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Azt igen bölcsen teszed,<br />Hogy tanácsomat kivánod,<br />Itt a földön, asszonyom,<br />Hol te, mint én, nem születtél,<br />Mert a göncöl csillagán<br />Úgy termettél rózsafán;<br />Onnan egy vihar lerázott,<br />S Csongor úrfi kebelén<br />Virradál meg, ébredél fel!<br />Kínos édes érzeménnyel,<br />S most kérsz; hogy segítsek én.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ilma, ily vigasztalóm vagy?</p>
</blockquote>
</blockquote>
<p><b>Ilma</b></p>
<blockquote><blockquote>
<p>Halld tovább: a munka nem nagy.<br />Csongor úrfi erre jő.<br />Itt a hármas útelő.<br />Erre, mondtam, hogy menendünk.</p>
</blockquote>
</blockquote>
<p><b>Tünde</b></p>
<blockquote><blockquote>
<p>S az mi hasznot hajt nekem?</p>
</blockquote>
</blockquote>
<p><b>Ilma</b></p>
<blockquote><blockquote>
<p>Itt az úton jelt tegyünk.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ilma, Ilma kedvesem,<br />Mondd, mi jel legyen?</p>
</blockquote>
</blockquote>
<p><b>Ilma</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Halálfő.</p>
</blockquote>
</blockquote>
<p><b>Tünde</b><br /><i>Visszaréműl.</i></p>
<p><b>Ilma</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Hát reményfő.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Milyen az?</p>
</blockquote>
</blockquote>
<p><b>Ilma</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Halld asszonyom:<br />Hagyd itt a kisujjodat.<br />A kisujj már azt jelenti,<br />Hogy nagyobb ujj is vagyon.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Lelkemet, ha úgy lehetne,<br />Hagynám, Ilma, zálogúl.<br />Tán elfogná társaúl,<br />S avval hozzám elsietne. -<br />Ah, de úgy sem volna jó,<br />Mert ha lelkem nála lenne,<br />Vissza hozzám nem sietne,<br />Amint vissza, tört hajó<br />Árva parthoz nem siet,<br />Melyen a búbánat él,<br />A reménység sem remél,<br />S mindent pusztaság temet.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Hagyd el a nehéz tünődést.<br />Asszonyom, te szép virágszál,<br />Már tudom, mi jelt teszünk.<br />Nézd, a tiszta szép homok,<br />Ebben a kis lábnyomok<br />Csongor úrfinak szemében<br />Mind vezérlő csillagok.<br />Add idább hát lábadat,<br />Hadd nyomom le a homokba.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ilma, nézd, itt lábnyomom.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Most én is nyomot hagyok<br />S mellé hosszú nagy fület,<br />Balga férjem címerét.</p>
</blockquote>
</blockquote>
<p><b>Tünde</b></p>
<blockquote><blockquote>
<p>A sötétben szikra is világít,<br />Jó reményem, el ne hagyj.&nbsp;<i>El.</i></p>
</blockquote>
</blockquote>
<p><b>Ilma</b></p>
<blockquote><blockquote>
<p>Jaj, jaj! ott a telken Balga ásít;<br />Nincs más mentség, mint: szaladj.&nbsp;<i>El.</i></p>
</blockquote>
</blockquote>
<p><i>Mirígy s a manók jőnek</i></p>
<p><b>Mirígy</b></p>
<blockquote><blockquote>
<p>Hah, hogy átkaim kifogytak!</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Kell-e róka, vén Mirígy?</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Vessz meg érte, hogy megetted.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Kell-e róka, vén Mirígy?</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Vére benned föllobogjon;<br />Égj miatta, mint pokol.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Hőhe, róka, sánta róka.<br />Kell-e rókahús, Mirígy?</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Ordítson föl álmaidból,<br />Amit ettél, rosz kölyök.</p>
</blockquote>
</blockquote>
<p><b>Mind</b></p>
<blockquote><blockquote>
<p>Kell-e róka, vén Mirígy?</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Mindenik falat haraggá<br />Forrjon össze bennetek;<br />A gyülölség ostorozzon,<br />Egymás ellen felhuszítson:<br />Marakodva vesszetek.&nbsp;<i>El.</i></p>
</blockquote>
</blockquote>
<p><b>Kurrah</b></p>
<blockquote><blockquote>
<p>Hah, mi hő ez.</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Jaj, megégek!</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Duzzog, Duzzog! én megütlek.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Kurrah, Kurrah! megharaplak.</p>
</blockquote>
</blockquote>
<p><b>Berreh</b><br /><i>Kurrahhoz</i></p>
<blockquote><blockquote>
<p>Üsd fülön, rossz húst hozott. -<br />Jaj megégek.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Hah, minő hév.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Meg ne verd, csak üsd agyon.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Vén szelindek, nem nagyon.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Összetörlek.</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Összezúzlak.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Megkörmöllek, megharaplak.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Itt a bocskor, érd utól.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Itt az ostor, vágd pofúl.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>A palást meg rám borúl.</p>
</blockquote>
</blockquote>
<p><i>Elkapkodják egymástól a pörös jószágokat.</i></p>
<p><b>Kurrah</b></p>
<blockquote><blockquote>
<p>Állj elébe.</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Törd agyon.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Vén szelindek, nem nagyon</p>
<p>.</p>
<div>&nbsp;</div>
</blockquote>
</blockquote>
  </div>
<div id="node-9" class="section-4">
  <h1 class="book-heading">Második felvonás</h1>
  <p>&nbsp;Hármas út vidéke.</p>
<p><b>Csongor</b></p>
<blockquote><blockquote>
<p>Tévedésnek hármas úta,<br />Útam itt ez volna hát,<br />Melyen éltem sugarát<br />Fölkeresnem Ilma mondta.<br />A közép a biztos út,<br />Oh, de melyik nem közép itt?<br />Melyik az, mely célra jut?<br />Itt egymásba összefutnak,<br />Egy csekély ponton nyugosznak,<br />S mennyi ország, mennyi tenger<br />Nyúlik végeik között!<br />Vagy tán vége sincs az útnak,<br />Végtelenbe téved el,<br />S rajta az élet úgy vesz el,<br />Mint mi képet jégre írnak?<br />Ím, de itt a hármas útvég,<br />Mint varázskör áll előttem;<br />A kivánság, a reménység<br />Int, von, ösztönöz belépnem.</p>
</blockquote>
</blockquote>
<p><i>Fellép a hármas útra.</i></p>
<blockquote><blockquote>
<p>Hah! mely tekintet! Egy raj a világ.<br />A legkisebb por, mint él, mint mozog.<br />S mi vándor arcok jőnek itt elém?</p>
</blockquote>
</blockquote>
<p><b>Kalmár</b><br /><i>jő.</i></p>
<blockquote><blockquote>
<p>Szomszédim a két Indiák nekem,<br />S az új világnak minden partjai<br />Ösmérnek engem, és hajóimat.<br />Még egyszer ennyi! és a félvilág<br />Kincsét zsebemben hordozom.<br />Mi lesz még zárva ennyi báj előtt!<br />Az éjet nappá, éjjé a napot<br />Varázslom által, és a szerelem<br />Aranybilincsre kötve, mint urát,<br />Fog bébocsátni titkos ajtaján;<br />S örömnek, fénynek, kedvnek kútfeje,<br />Barátokat fog látni palotám,<br />Amilyeket szív s ész ohajt.</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Megállj.</p>
</blockquote>
</blockquote>
<p><b>Kalmár</b></p>
<blockquote><blockquote>
<p>Pénz kell-e? izzadj; járj utána, s lesz. -<br />Tőlem csak annak jut, ki dolgozik.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Más az, mit kérek: tedd le gondodat.<br />Te sokfelé jársz dús hajóidon,<br />Ahol kel és száll, láttad a napot,<br />Szólj, Tündérhonban üdlak merre van,</p>
</blockquote>
</blockquote>
<p><b>Kalmár</b></p>
<blockquote><blockquote>
<p>Ah, hát beteg vagy? Ódd magad, hogy a<br />Tündérhazában éhen ne vessz.<br />Itt van zsebemben a tündérvilág,<br />Itt láthatod meg, jersze, légy buvár.&nbsp;<i>Megy</i><br />Ez a fiú megunta étkeit,<br />S most csillagokra éhezik szegény.<br />Nagyon mohón! a csillag messze van<br />És fenn, igen fenn! - s színezüst-e vajjon?</p>
</blockquote>
</blockquote>
<p><i>Visszakiált, zsebére ütve.</i></p>
<blockquote><blockquote>
<p>Itt a Tündérhon, itt van, nézd, viszem.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Hideg pénzbánya! minden kincsedért<br />Az egy szerelmet, még nevét sem adnám:<br />Jobb, égjen a szív, mint fagy ölje meg.</p>
</blockquote>
</blockquote>
<p><b>Fejedelem</b><br /><i>jő.</i></p>
<blockquote><blockquote>
<p>Te Zeüsz, te isten, vagy bármily nevű légy,<br />Ki e világot részre szaggatád,<br />Földünket mért nem alkotád nagyobbá,<br />Nem akkorává, hogy ha bírhatom,<br />Ne kelljen búnom a napfény elől,<br />A nagyban e kis morzsadomb urának.</p>
</blockquote>
</blockquote>
<p><i>Seregeihez.</i></p>
<blockquote><blockquote>
<p>Ti napkeletre, napnyugotra ti,<br />Hatalmamat hordozza kardotok.<br />Hogy, míg leszáll ott, itt már fenn ragyogjon<br />Szolgálatomban a nap, s birtokom,<br />Mig én leszek, ne lásson éjszakát.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Megállj!</p>
</blockquote>
</blockquote>
<p><b>Fejedelem</b></p>
<blockquote><blockquote>
<p>Te por, kit lábam eltapod.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Nem por, ha ember, olyan mint te vagy,<br />Vagy inkább ember és por, mint te vagy.</p>
</blockquote>
</blockquote>
<p><b>Fejedelem</b></p>
<blockquote><blockquote>
<p>Ne ölj időt, ha por vagy, szólj, mi kell?</p>
</blockquote>
</blockquote>
<p><b>Csongor</b></p>
<blockquote><blockquote>
<p>Csak egyre kérlek. Mert te messze bírsz,<br />S nagy birodalmad nem tud éjszakát,<br />Mondd meg nekem, hová kell tartanom,<br />Hogy Tündérhonban érjem üdlakot?</p>
</blockquote>
</blockquote>
<p><b>Fejedelem</b></p>
<blockquote><blockquote>
<p>Vagy úgy? kireppent a madár, az ész,<br />S a fészek puszta, szellők sípja lett.<br />Tündérhon, üdlak, oh igen, talán<br />Ha úgy mehetnék, mint a gondolat,<br />Vagy mint az égben repkedő sugár,<br />Egyik csillagtól másig, s ami van,<br />Mind meghódolna. - Menj, menj, jó fiu,<br />Tündérhon ott van, ahol én vagyok.<br />Jer, légy vitézem! Nem tetszik? De menj bár.<br />Ha feltalálod, meghódíttatom,<br />S rabságra fűzöm minden emberét.&nbsp;<i>Magában.</i><br />Szegény fiú, kár érte, semmivé lesz,<br />S mi szép halála lenne harcaimban!&nbsp;<i>El.</i></p>
</blockquote>
</blockquote>
<p><b>Csongor</b></p>
<blockquote><blockquote>
<p>Az megvető volt, ez még gőgös is,<br />Raboknak rabja! kincs és hatalom<br />Már nem segíthet. - Itt a tudomány<br />Jő távolaiba elmerűlt szemekkel.<br />Kinyílt előtte mint könyv, a világ,<br />S ő, mint ki könyv nélkűl is tudja már,<br />Olvassa folyvást, ami benne van,<br />Vagy inkább, amit gondol, s benne nincs.<br />De várjuk el, tán tudja üdlakot,<br />S tanácsa által boldoggá teszen.</p>
</blockquote>
</blockquote>
<p><b>Tudós</b><br /><i>elmélkedve jő.</i></p>
<blockquote><blockquote>
<p>Erő az isten! úgy kell lennie,<br />Ész és erő, vagy inkább még erő:<br />Erő az ész is, mert uralkodik,<br />S mi az? természet, most felelj, ha tudsz,<br />Munkáit értem, nem tudom magát.<br />Erő, vagy isten? melyik szó erősebb?<br />Szavak, nevek, ti öltök minket el!<br />Ezerszer oszlatám már szűz elemre<br />Az össze-visszajárt természetet.<br />A képzelődés elfáradt agyamban,<br />S még istenem sincs. Nem tudom, mi az,<br />Vagy kit nevezzek annak. És ezért<br />Fáradtam annyit éjimen s naponnan,<br />Hogy azt mondhassam, semmit sem tudok! -<br />És mégis ezt a nemtudást nem adnám<br />Egész hadért, mely, hogy tud, azt hiszi.</p>
</blockquote>
</blockquote>
<p><b>Csongor</b></p>
<blockquote><blockquote>
<p>A bölcseségnek ez csodálatos,<br />Könnyű nemét választja. "Nem tudom,"<br />Ez minden, amit tud, s valóban,<br />Ez nem sok fejtörést kiván, s ezáltal<br />Egyszerre minden gáncs elől kitérünk.<br />Oh, ember, ember, önség áldozatja.</p>
</blockquote>
</blockquote>
<p><b>Tudós</b></p>
<blockquote><blockquote>
<p>S a lélek! - ami gondol, és akar,<br />Ohajt, és képzel, búsong, és örűl;<br />Ez a világok alkotója bennem,<br />S rontója annak, amit alkotott;<br />A lélek! ami emberré teszen,<br />Azt mondom annak, s még nem ösmerem.<br />Én én vagyok, s mi ez? nem tudhatom.<br />Oh, miért az észnek nincs fogó keze,<br />Vagy mért a lélek meg nem fogható?</p>
</blockquote>
</blockquote>
<p><b>Csongor</b></p>
<blockquote><blockquote>
<p>Rettentő ember, lelkét, istenét,<br />Elrázza, mint a terhes út porát;<br />S a szép világot bús éjjé teszi,<br />Csak hogy ne lássa, mint lesz semmivé!<br />Oh! Tündérhont ez nem mutat nekem.<br />Szúnyadj szerelmem, még nincs hajnalod.</p>
</blockquote>
</blockquote>
<p><b>Tudós</b></p>
<blockquote><blockquote>
<p>Az, ami van, lesz túl az életen!<br />Hinném, de késő; álmom elröpűlt.<br />De ím, egy ifju vár az úton ott,<br />Egy ember, olyan, mint anyám fia.<br />Talán tanulni vágyna? megkinálom,<br />Mert mily öröm találni hallgatót.</p>
</blockquote>
</blockquote>
<p><i>Csongorhoz.</i></p>
<blockquote><blockquote>
<p>Jó ifju, mit kivánsz megtudni, szólj!<br />A nap körűl hány kis világ forog,<br />Az üstökös hány, hány a bujdosó,<br />Kit ember ösmer, amióta él,<br />És írni tud - mind elszámlálhatom.<br />Hányféle fajból áll a földi nem<br />Bogártól emberig, s a szörnyekig,<br />Kiket csodáúl a tenger nevel;<br />Mi a villám, a szélvész, és eső,<br />Vagy a természet durva testei<br />Emberkéz által mint fajulnak el,<br />Élet s halálnak kétes eszközévé?<br />Mindent tudok már, mindent, - még egyet -</p>
</blockquote>
</blockquote>
<p><b>Csongor</b></p>
<blockquote><blockquote>
<p>Kevés, de minden, amit kérdezek:<br />Nézd, ifju lelkem Tündérhonba vágy,<br />Dúst és hatalmast kérdék, merre van,<br />És senki meg nem mondta, mondd te meg,<br />S nyisd fel tudásod kincstárát előttem.</p>
</blockquote>
</blockquote>
<p><b>Tudós</b></p>
<blockquote><blockquote>
<p>Költők világa, szép tündérvilág,<br />Mi kár, hogy álom, gyermeknek való!<br />Ébredj föl, vagy ha még álmodni jobb,<br />Menj, álmodd vissza, amit álmodál,<br />Mert a valóság csalt remény -</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Ne ronts el,<br />Ez egy kivánság éltet; nélküle<br />Pusztább az élet, mint egy puszta domb,<br />Melyen bogácsot kerget a vihar.</p>
</blockquote>
</blockquote>
<p><b>Tudós</b></p>
<blockquote><blockquote>
<p>S úgy van; de ott a tenger, halj bele,<br />Ha már meguntad, látni a napot,<br />Vagy élj, s mozogj, hogy életet ne únj.&nbsp;<i>El.</i></p>
</blockquote>
</blockquote>
<p><b>Csongor</b></p>
<blockquote><blockquote>
<p>S ez minden, amiért az ember él?<br />Setét, üres, határtalan kebel,<br />Oh, a te magányod rémítő lehet!<br />S így útazóim útra nem vezetnek.<br />Egyik mint bálványt, hitvány port ölel,<br />A másik rommá tenné a világot,<br />Csak hogy fölötte ő lehessen úr.<br />S ez a legszörnyebb mindenek között:<br />Mint a halál jár élő lábakon,<br />És puszta sírt hord hő kebel helyett.<br />Oh, szerelem, gyújts utamra csillagot,<br />S te légy vezérem Tündérhon felé.</p>
</blockquote>
</blockquote>
<p><i>Kilép.</i></p>
<p><b>Balga</b><br /><i>jő.</i></p>
<blockquote><blockquote>
<p>Jaj nekem!</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Ki jajgat itt!</p>
</blockquote>
</blockquote>
<p><b>Balga</b></p>
<blockquote><blockquote>
<p>Jaj! az ágon fennakadtam.</p>
</blockquote>
</blockquote>
<p><b>Csongor</b></p>
<blockquote><blockquote>
<p>S most mi hord itt?</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Leszakadtam,<br />Mert a madzag gyenge volt.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Hah! tehát ágról szakadt.<br />Szólj, ki vagy?</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Hej! Csongor úrfi,<br />Kár, hogy engem még nem ösmersz,<br />Látod, én tudom, ki vagy.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Meglehet.</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;De úgy van, úr vagy,<br />Én pedig szabó vagyok,<br />A sívány földnek szabója;<br />Én kivágom, és bevarrom.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Foldozója vagy tehát?</p>
</blockquote>
</blockquote>
<p><b>Balga</b></p>
<blockquote><blockquote>
<p>Rá kalász ruhát adok.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Csak latorkodol; ne hidd.</p>
</blockquote>
</blockquote>
<p><b>Balga</b></p>
<blockquote><blockquote>
<p>Nem biz én; de halld tovább.<br />Udvarodnál egy leány volt,<br />Böske néven, akit ösmersz;<br />Ezt én eljegyeztem immár,<br />S most egyszerre szárnya nőtt,<br />Mint az ájtatos közönség<br />A faképnél a papot,<br />Itt felejtett, itt hagyott.</p>
</blockquote>
</blockquote>
<p><b>Csongor</b></p>
<blockquote><blockquote>
<p>S a düh gatyamadzagával,<br />Hogy nyakon kötötted a bút,<br />Mind ezért volt?</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Mind ezért.</p>
</blockquote>
</blockquote>
<p><b>Csongor</b></p>
<blockquote><blockquote>
<p>S a düh meztelen maradt.</p>
</blockquote>
</blockquote>
<p><b>Balga</b></p>
<blockquote><blockquote>
<p>Úgy, s a madzag elszakadt.</p>
</blockquote>
</blockquote>
<p><b>Csongor</b><br /><i>félre.</i></p>
<blockquote><blockquote>
<p>Ostobának kedvez a sors,<br />Úgy beszélik, és való.<br />Útitársnak ezt veszem föl. -<br />Szólj, miért nem térsz ekédhez?</p>
</blockquote>
</blockquote>
<p><b>Balga</b></p>
<blockquote><blockquote>
<p>Jaj! ne búsíts! földem olyan,<br />Mint az árva tót deák.<br />Elfogadja a magot,<br />És terem, de nem gyümölcsöt,<br />Durva tüskét, rosz csalánt,<br />S háládatlan vad zabot.<br />A paraj s gyom benne oly nagy,<br />Mint bozótban parti nád:<br />Tátos róka hál alatta,<br />Mérges gyíkot fojtogat;<br />Sárkányfészken kan lidérc ül,<br />S ilyen-adtát kurjogat.<br />Szörnyüség csak látni is:<br />Borzas, mint az ördög anyja,<br />Kit hajánál fogva hurcol<br />Fergeteg -</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Hagyd, már eléggé<br />Látom, ellensége vagy.<br />Telkeden, ha orra buktál,<br />És nem szívesen hasaltál,<br />S rajtad táncolt volna bot.<br />Jobban immár nem gyülölnéd.</p>
</blockquote>
</blockquote>
<p><b>Balga</b></p>
<blockquote><blockquote>
<p>Úgy van, úgy van, azt cselekvém.</p>
</blockquote>
</blockquote>
<p><b>Csongor</b></p>
<blockquote><blockquote>
<p>S mert már vissza nem sohajtasz,<br />Szólj, hová vagy elmenendő?</p>
</blockquote>
</blockquote>
<p><b>Balga</b></p>
<blockquote><blockquote>
<p>Böske nyomdokát csapászom,<br />S felkötöm, ha megtalálom,<br />Ő, tudom, le nem szakad.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Akkor hárman hullanátok.</p>
</blockquote>
</blockquote>
<p><b>Balga</b></p>
<blockquote><blockquote>
<p>Oh, a föld elég erős.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Hogy neveznek?</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Aki csúfol,<br />Annak Balga, másnak Árki<br />Tisztességes jó nevem.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Balga, hallod, Böske híved<br />Ilma már, nem Böske többé;<br />S Tündérhonba költözött.</p>
</blockquote>
</blockquote>
<p><b>Balga</b></p>
<blockquote><blockquote>
<p>Vajjon úgy-e?</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Úgy vagyon.<br />Tündérhonban üdlakot,<br />Merre van, tán tudhatod.</p>
</blockquote>
</blockquote>
<p><b>Balga</b></p>
<blockquote><blockquote>
<p>Hogyne! megvan sok mesében,<br />Tán az álmoskönyvben is.<br />De hogy ő is, Böske - Ilma,<br />Hogy tündérré változott!<br />Varjuvá tán? meglehet,<br />De tündérré? nem lehet.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Balga jer, szolgálj nekem.</p>
</blockquote>
</blockquote>
<p><b>Balga</b></p>
<blockquote><blockquote>
<p>Oh, örömmel, száz örömmel.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Menjünk Tündérhon felé.<br />A szép Tünde ott világol.</p>
</blockquote>
</blockquote>
<p><b>Balga</b></p>
<blockquote><blockquote>
<p>Ott világol -</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Elmerültél<br />Mit csodálsz!</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Itt a homokban -</p>
</blockquote>
</blockquote>
<p><b>Csongor</b></p>
<blockquote><blockquote>
<p>Mit?</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Szamárfület találtam,<br />És tehéncsapást; ha ez nem<br />Böske lába, vesszek el.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Oh, öröm, s ez Tünde lába,<br />Mert kié is lenne ilyen?<br />A szemérem ajtajánál,<br />Mely a szépség arcain hál,<br />A szerelm ily lábakon jár,<br />Csendesen, hogy fel ne verje<br />S nyúgodalmát édesítse;<br />Az öröm busúlt szivekbe<br />Ilyen lábakon suhan be,<br />S alszik a gond, mint a gyermek,<br />Mely sirásban fáradott meg,<br />Föl nem ébred, meg nem hallja,<br />Hogy vendég jön, és megyen!</p>
</blockquote>
</blockquote>
<p><b>Balga</b></p>
<blockquote><blockquote>
<p>Medve cammog a hegyen,<br />S annak ilyen lába van;<br />Ilyen lábon csúsz az ólnál,<br />Nád sövényű juhakolnál;<br />S míg ez mindent összemász,<br />Alszik a boros juhász,<br />Úgy megalszik, szinte nyeg,<br />A szakállos köpönyeg<br />(Bunda máskép), mely alatta<br />A szugolyban hentereg,<br />S föl nem ébred, meg nem hallja,<br />Hogy zsivány jön, és megyen.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Oh, ez a láb, szív lehetne,<br />Oly parányi, oly csinos.</p>
</blockquote>
</blockquote>
<p><b>Balga</b></p>
<blockquote><blockquote>
<p>Oh, ez a láb láb lehetne,<br />Csak ne volna oly temérdek.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Tünde! Tünde! erre jártál.</p>
</blockquote>
</blockquote>
<p><b>Balga</b></p>
<blockquote><blockquote>
<p>Halld uram, mint szolga, illik,<br />Hogy megértsem, mit beszélsz.<br />Tünde, mondod?</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Fény leánya.</p>
</blockquote>
</blockquote>
<p><b>Balga</b></p>
<blockquote><blockquote>
<p>Az tán villámlás lehet.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Csillag.</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Göncöl hintajában<br />A kerékagy.</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;A teremtés<br />Nála nélkül sírhalom.</p>
</blockquote>
</blockquote>
<p><b>Balga</b></p>
<blockquote><blockquote>
<p>Holt tetem; de mondd, mi ez,<br />Amit itt pajzsodra vágsz?</p>
</blockquote>
</blockquote>
<p><b>Csongor</b></p>
<blockquote><blockquote>
<p>Lábnyomának másolatja.</p>
</blockquote>
</blockquote>
<p><b>Balga</b></p>
<blockquote><blockquote>
<p>S Tünde lába volna ez?</p>
</blockquote>
</blockquote>
<p><b>Csongor</b></p>
<blockquote><blockquote>
<p>Úgy imádd, hogy üdvözűlj.</p>
</blockquote>
</blockquote>
<p><b>Balga</b></p>
<blockquote><blockquote>
<p>Megcsalódol, kéznyom az,<br />Böske tán orrára bukkant,<br />S lába itt, a kéz amott<br />A homokban jelt hagyott.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Balga, mit mondasz, mi láb ez?</p>
</blockquote>
</blockquote>
<p><b>Balga</b></p>
<blockquote><blockquote>
<p>Böske, hogy pofon csapott,<br />Rajtam oly nyomot hagyott.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Oh, a kéz is undok ehhez,<br />S a legszebb láb medvetalp.<br />Én ezt pajzsomon viszem,<br />S nem lesz álmom, nem nyugalmam,<br />Mig valóját nem nyerem.</p>
</blockquote>
</blockquote>
<p><b>Balga</b></p>
<blockquote><blockquote>
<p>Én is Böske lábnyomát<br />E darab deszkán viszem,<br />Eddig ajtó, most paizs,<br />Haj, de láb ám még ez is;<br />Kár, hogy rá nem fér egészen!<br />Majd csak hozzágondolom,<br />Ami még hibázni fog.</p>
</blockquote>
</blockquote>
<p><b>Csongor</b><br /><i>indulva.</i></p>
<blockquote><blockquote>
<p>Jősz-e már?</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Megyek futok.<br />De hová?</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Fel Tündérhonba.</p>
</blockquote>
</blockquote>
<p><b>Balga</b></p>
<blockquote><blockquote>
<p>Ah, a láb is elkopik,<br />Míg elér oly messzire.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Üdlakon kell megpihennünk.</p>
</blockquote>
</blockquote>
<p><b>Balga</b></p>
<blockquote><blockquote>
<p>Addig megpenészedünk.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Oh, kivánság, légy viharrá,<br />Vígy, ragadj el engemet.</p>
</blockquote>
</blockquote>
<p><b>Balga</b></p>
<blockquote><blockquote>
<p>Rosz szekér az, bakja nincsen,<br />Balga nem talál ülést.</p>
</blockquote>
</blockquote>
<p><b>Csongor</b><br /><i>megáll.</i></p>
<blockquote><blockquote>
<p>Mely üvöltés, mely kiáltás!<br />Hallod a zajt?</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;A siketség<br />Hallaná, bár föld alatt,<br />Mint elásott kincs nyugodnék.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Nézd, mi baj, menj.</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Oh, uram,<br />Három árva ördög ordít<br />Egymást marva, öldökölve.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Szörnyü harc.</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Szint' annyi karc.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Arcok egy nagy karcolat.</p>
</blockquote>
</blockquote>
<p><b>Balga</b></p>
<blockquote><blockquote>
<p>Hátok egy nagy daganat.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Új körömnek, új ökölnek<br />Rajtok már hely sem maradt.</p>
</blockquote>
</blockquote>
<p><b>Balga</b></p>
<blockquote><blockquote>
<p>Oh, az ördög is, ha árva,<br />Mily bolondúl vész, szegény</p>
</blockquote>
</blockquote>
<p><b>Csongor</b></p>
<blockquote><blockquote>
<p>Szólj, vagy ints, hogy jőjenek.</p>
</blockquote>
</blockquote>
<p><b>Balga</b></p>
<blockquote><blockquote>
<p>Értenék csak nyelvökön -</p>
</blockquote>
</blockquote>
<p><b>Csongor</b></p>
<blockquote><blockquote>
<p>Tudsz-e sógorúl?</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Nem én.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Hát a medvebátya nyelvén?</p>
</blockquote>
</blockquote>
<p><b>Balga</b></p>
<blockquote><blockquote>
<p>Ami a gyertyát eloltja?</p>
</blockquote>
</blockquote>
<p><b>Csongor</b></p>
<blockquote><blockquote>
<p>Úgy.</p>
</blockquote>
</blockquote>
<p><b>Balga</b></p>
<blockquote><blockquote>
<p>Miből a fergeteg lesz?</p>
</blockquote>
</blockquote>
<p><b>Csongor</b></p>
<blockquote><blockquote>
<p>Úgy no!</p>
</blockquote>
</blockquote>
<p><b>Balga</b></p>
<blockquote><blockquote>
<p>Nem tudok biz én.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Kár! talán megértenének.</p>
</blockquote>
</blockquote>
<p><b>Balga</b></p>
<blockquote><blockquote>
<p>Földi, hej! vagy földalatti!<br />Erre, erre.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Úgy látszik, megértenek.</p>
</blockquote>
</blockquote>
<p><i>A manók marakodva jőnek.</i></p>
<p><b>Kurrah</b></p>
<blockquote><blockquote>
<p>Én a bocskort -</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Én az ostort -</p>
</blockquote>
</blockquote>
<p><b>Duzzog</b></p>
<blockquote><blockquote>
<p>A palástot nem bocsátom.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Nem hagyom.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Nem engedem.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Oh, te pacsmag.</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Oh, te poszméh.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Vén libuc, te bélevő.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Hallod? üsd, míg benne tart.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Bélevő te, megharaplak.</p>
</blockquote>
</blockquote>
<p><b>Balga</b></p>
<blockquote><blockquote>
<p>Álljatok meg.</p>
</blockquote>
</blockquote>
<p><b>Mind</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Megmarunk.</p>
</blockquote>
</blockquote>
<p><b>Balga</b></p>
<blockquote><blockquote>
<p>Azt ne tennétek talán.<br />Jertek errébb, ott uram,<br />Egy tanúlt, bölcs, ékes ifju,<br />Majd igazságot teszen.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Vagy gazságot.</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Oh, te féreg.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Üsd.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Jerünk, ez jót akar.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Kurrah, hátha megvakar,<br />Azt gondolja, hogy keszeg vagy;<br />S mint a tót, ha elszalajt,<br />Majd kiáltja: "Nem vakarlak,<br />Jöszte vissza! keszegem."</p>
</blockquote>
</blockquote>
<p><b>Kurrah</b><br /><i>üti Duzzogot.</i></p>
<blockquote><blockquote>
<p>Gömböc, puff!</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Megálljatok,<br />Mely viszály van köztetek?</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Szólj, te szürke, szólj, te ráró.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Béka, csitt! vagy hasba rúglak. -<br />Halld meg, és itélj felőlünk:<br />Árva gyermekek vagyunk,<br />Bocskor, ostor, és palást<br />Örökünk, s egy birtokunk.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Az csekélység. A palást,<br />Mint a ház az osztozóknál,<br />A kisebbé.</p>
</blockquote>
</blockquote>
<p><b>Mind</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Nem, nem, úgy nem.</p>
</blockquote>
</blockquote>
<p><b>Csongor</b></p>
<blockquote><blockquote>
<p>És miért nem?</p>
</blockquote>
</blockquote>
<p><b>Kurrah</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Halld tovább.</p>
</blockquote>
</blockquote>
<p><i>Duzzogot hátba üti.</i></p>
<blockquote><blockquote>
<p>Bújj ki Duzzog a palástból -<br />Ostor a szó, mely megindít -</p>
</blockquote>
</blockquote>
<p><b>Balga</b></p>
<blockquote><blockquote>
<p>Az való, hogy jól megindít.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Bocskor a ló, mely viszen -</p>
</blockquote>
</blockquote>
<p><b>Balga</b></p>
<blockquote><blockquote>
<p>Kár, hogy csak gyalog viszen.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Balga, csenddel.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;A palást rejt.</p>
</blockquote>
</blockquote>
<p><b>Csongor</b></p>
<blockquote><blockquote>
<p>És mi ebből a haszon?</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Aki így felöltözik,<br />Senkitől sem láttatik.<br />Megvagdalja bocskorát,<br />Lép, mint egy bérc, akkorát,<br />S hol kivánja, ott terem.</p>
</blockquote>
</blockquote>
<p><b>Csongor</b></p>
<blockquote><blockquote>
<p>S látnom ezt nem engeded?</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Hogy ne? Adjátok reám.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Itt az ostor.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Megragadlak.</p>
</blockquote>
</blockquote>
<p><i>Belekapaszkodik.</i></p>
<p><b>Kurrah</b><br /><i>a dombra áll.</i></p>
<blockquote><blockquote>
<p>Látsz-e most?</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;A dombon állsz.</p>
</blockquote>
</blockquote>
<p><b>Kurrah</b><br /><i>beburkozik.</i></p>
<blockquote><blockquote>
<p>Látsz-e mégis?</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Nem, de hallak.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Deh, te bocskor, deh, te szíj.<br />Így la! ott nálad legyek.</p>
</blockquote>
</blockquote>
<p><b>Csongor</b></p>
<blockquote><blockquote>
<p>S itt vagy?</p>
</blockquote>
</blockquote>
<p><b>Kurrah</b><br /><i>kiburkozik a palástból.</i></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Nézz meg.</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Itt valóban. -<br />Most tudom már, osztozástok<br />Mért bajos, sőt majd lehetlen,<br />Mert egyenként bírni káros,<br />Aminek csak hárma jó.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Úgy van.</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Úgy van.</p>
</blockquote>
</blockquote>
<p><b>Balga</b><br /><i>üti Duzzogot.</i></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Mondd, hogy úgy van.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Úgy van, hogy te medve vagy.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Három domb van napkeletre,<br />Távol innen, egyiránt.<br />A szem eltéved közöttük,<br />Oly egyenlők.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Úgy van.</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Úgy van.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Halljatok szót. Háromé<br />E jószágtok nem lehetvén,<br />Egyre kell majd jutnia;<br />Rakjátok le hát előmbe,<br />Fussatok föl a hegyekre,<br />S aki elsőbb ér ide,<br />Mind a hármat az vigye.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Oh, mi bölcsen.</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Oh, mi szépen.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Itt az ostor.</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Itt a bocskor.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>A palástot nem hagyom.</p>
</blockquote>
</blockquote>
<p><b>Kurrah</b><br /><i>elveszi Duzzogtól a palástot.</i></p>
<blockquote><blockquote>
<p>Összetéplek, rossz kölyök. -<br />Jól vigyázz hát, aki első,<br />A jószágot az viendő.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Úgy legyen.</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Hop, hegyre hát!&nbsp;<i>El.</i></p>
</blockquote>
</blockquote>
<p><b>Kurrah</b></p>
<blockquote><blockquote>
<p>Hop, hop, hop a hegyre hop!&nbsp;<i>El.</i></p>
</blockquote>
</blockquote>
<p><b>Duzzog</b></p>
<blockquote><blockquote>
<p>Ott szakadj meg, tök kolop,<br />Addig itt ez jól meglop.&nbsp;<i>El.</i></p>
</blockquote>
</blockquote>
<p><b>Balga</b></p>
<blockquote><blockquote>
<p>Nem nehéz lesz eltalálnom,<br />Csongor úrfi, min tünődöl?</p>
</blockquote>
</blockquote>
<p><b>Csongor</b></p>
<blockquote><blockquote>
<p>Mondd el.</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Nemde így itélsz:<br />Árva jószág, úgyis elvesz,<br />Hogy ne vesszen, én viszem.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Volna kedvem azt mivelni.</p>
</blockquote>
</blockquote>
<p><b>Balga</b></p>
<blockquote><blockquote>
<p>Szánd meg őket, tedd meg azt.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Oh, egyébként itt veszek;<br />Mert az út oly végtelen,<br />Hogy csak a gyors gondolat<br />Képes azt bejárni. - Balga,<br />Nézd, mint szélvész, úgy erednek,<br />Nyomban e helyen teremnek.<br />Balga, tartsd meg őket itt,<br />Én majd érted eljövendek.</p>
</blockquote>
</blockquote>
<p><i>Elviszi a manók jószágait.</i></p>
<p><b>Balga</b></p>
<blockquote><blockquote>
<p>Balga, tartsd meg őket itt!<br />A parancs jól hangzanék,<br />Csak ne volna benne Balga.<br />Jaj nekem, jaj szemeimnek,<br />Itt rohannak, itt ügetnek,<br />Mit csináljak, merre fussak?</p>
</blockquote>
</blockquote>
<p><i>Amint fut, elesik, a manók mind a hárman általesnek rajta</i></p>
<p><b>Kurrah</b></p>
<blockquote><blockquote>
<p>Jaj fejem!</p>
</blockquote>
</blockquote>
<p><b>Berreh</b></p>
<blockquote><blockquote>
<p>Jaj tomporom!</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Oh, palástom, - jaj nekem.<br />Vesszen el vén lelketek,<br />Most koldússá tettetek.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Elszökött a tolvaj!</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Elment.<br />Elrabolta mindenünket.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Úgy-e mondtam, s nem hivétek?<br />Most bámultok, mint a tök,<br />Mely még éretlen korában<br />Felmászott a szilvafára,<br />S vén otromba nagy kobakja<br />Érni kezdvén nyári napra,<br />Bámúl, hogy le nem jöhet.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Duzzog, hallod, ahelyett,<br />Hogy gorombán csúfolódol,<br />Mondd el a bűszavakat,<br />Ami rád maradt apánktól,<br />És szállítsd le tolvajunkat.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Tedd meg, tedd meg, az neked van<br />Adva gazdag örökűl.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Volna kedvem meg nem tenni.</p>
</blockquote>
</blockquote>
<p><b>Kurrah és Berreh</b></p>
<blockquote><blockquote>
<p>Volna kedved meggebedni?</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Megteszem már, megteszem,<br />Csak ne fojtogassatok.<br />Szállj le, tolvaj, a palásttal,<br />Bocskorommal, ostorommal;<br />Bokron, árkon és hegyen,<br />Szörnyű hullatod legyen;<br />Csipkebokron fennakadj,<br />Árkon, vizen elmaradj,<br />Szállj le, szállj le, és ne fuss,<br />Ördögök körmébe juss.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Jertek, ezt most összetépjük.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Meggyötörjük. - Csalfa szolga,<br />Hátadon szíjat hasítunk,<br />És eb-bőr lesz bocskorunk.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Körmöm éhezik beléd.</p>
</blockquote>
</blockquote>
<p><b>Balga</b></p>
<blockquote><blockquote>
<p>Mit csináljak, mit hazudjak?</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Aki tolvaj szolga vagy,<br />Szólj, hová ment szép urad,<br />A gazember, szólj, hová ment?</p>
</blockquote>
</blockquote>
<p><b>Balga</b></p>
<blockquote><blockquote>
<p>Halljátok, ne bántsatok,<br />Még nem ettem ördögöt, de<br />Most eszem, ha bántotok.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Hah, minő száj.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Hah, minő fog.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Szólj, beszéld el, merre indult?<br />Szólj, te ferde rosz kerék, szólj.</p>
</blockquote>
</blockquote>
<p><b>Balga</b></p>
<blockquote><blockquote>
<p>Furcsa dolgokat kivántok,<br />Akit a ló elragad,<br />Avval nem lehet beszélni.<br />Megy, mert a ló elviszi,<br />S ott pihen, hol leteszi.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Szólj, mi történt?</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Hadd pihenjek.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Hogy hazudhass.</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Szólj.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Beszélj.</p>
</blockquote>
</blockquote>
<p><b>Balga</b></p>
<blockquote><blockquote>
<p>Akit itt szemléltetek,<br />Lelni kezdte a hideg.<br />Láttam, hogy nagyon beteg,<br />A palástot rávetettem,<br />S gondoljátok el, mi történt?</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Vaj! mi?</p>
</blockquote>
</blockquote>
<p><b>Berreh</b></p>
<blockquote><blockquote>
<p>Szólj, mi?</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Elveszett.<br />Mint a délibáb a síkon.<br />Aztán nem tudom, mi történt.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>A palást őt eltakarta.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Hát az ostor?</p>
</blockquote>
</blockquote>
<p><b>Duzzog</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Hát a bocskor?</p>
</blockquote>
</blockquote>
<p><b>Balga</b></p>
<blockquote><blockquote>
<p>Úgy bizony, s hát menni kezdett,<br />S a bocskorban megbotolván,<br />Az szilaj volt, elragadta.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Hallod ember, ez hazugság,<br />Olyan vastag, mint fejed.<br />Szólj, vezess el, merre ment.<br />Vagy ne élj meg, addig űzünk,<br />Míg egészen elkopandol,<br />Mint a koldús bocskora.</p>
</blockquote>
</blockquote>
<p><b>Balga</b></p>
<blockquote><blockquote>
<p>Én tudnám, merre ment.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Szólj, ha jót akarsz.</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Mit ér az?<br />Rajtam általestetek, s most<br />Sánta, béna, rongy vagyok.<br />Mennék, s járnom nem lehet,<br />Lábam eltört, nem vihet.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Elviszünk, csak jer velünk.<br />Égre fordult két kerékkel<br />Áll egy kordély útfelen - -</p>
</blockquote>
</blockquote>
<p><b>Balga</b></p>
<blockquote><blockquote>
<p>Ah, az én szegény kocsim.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Abba ülj, mi elviszünk;<br />Csak mutasd meg, hol lakik.</p>
</blockquote>
</blockquote>
<p><b>Balga</b></p>
<blockquote><blockquote>
<p>Úgy segéljen két kerék!<br />Megteszem, ha - jaj bokám, -<br />Itt ez úton jobbra húztok.&nbsp;<i>Félre.</i><br />A nagyobb úr én vagyok.<br />Csongor úrfi rosz lovon ment,<br />Három lóval én kocsin.</p>
</blockquote>
</blockquote>
<p><i>Mind el.</i></p>
<div><i><br /></i></div>
  </div>
<div id="node-10" class="section-4">
  <h1 class="book-heading">Harmadik felvonás</h1>
  <p>&nbsp;Sík. Messziről palota látszik, s feléje bokrok között egy</p>
<p><i>gyalogút visz.</i></p>
<p><b>Mirígy</b></p>
<blockquote><blockquote>
<p>Itt van hajnal palotája,<br />És tündér tömkeleg.<br />Tünde s Csongor - úgy mutatják<br />Messzelátó szemeim -<br />Erre jőnek, az pihenni,<br />Ez mint árnyék, őt követni;<br />S a manók is - mely szerencse!<br />Üldözésem tárgyai,<br />Erre jőnek. E határon<br />Most én kővé változom,<br />Rút varacskos régi kővé,<br />Hogy, mit önkényt elbeszélnek,<br />S fúrt agyakon végezének,<br />Majd, ha mind kihallgatom,<br />Meg lehessen rontanom.</p>
</blockquote>
</blockquote>
<p><i>Leül s összezsugorodik. A manók húzzák kordélyon Balgát s<br />bólyogatnak.</i></p>
<p><b>Balga</b></p>
<blockquote><blockquote>
<p>Deh, te Duzzog! e biz alszik<br />Mind a három, mint az ürge,<br />Jól teszik, hadd nőjenek.</p>
</blockquote>
</blockquote>
<p><i>Leszáll s nyujtózik.</i></p>
<blockquote><blockquote>
<p>Ejha! szinte megmeredtem!<br />Úgy, de bezzeg Balga bátytó,<br />Mit csináljunk a manókkal?</p>
</blockquote>
</blockquote>
<p><i>Hirtelen föleszmélve.</i></p>
<blockquote><blockquote>
<p>Úgy van, úgy lesz, azt teszem.</p>
</blockquote>
</blockquote>
<p><i>Lassan félre fordítja a kordélyt.</i></p>
<blockquote><blockquote>
<p>Megfordítom a szekerkét<br />S e varacskos vén követ<br />Felnyalábolom fölébe.<br />Aztán hadd ballagjanak,<br />Mind a vízig szárazon.<br />Deh, te szürke, deh, te ráró. -</p>
</blockquote>
</blockquote>
<p><i>A manók bólyogatva elballagnak.</i></p>
<p><b>Mirígy</b><br /><i>egy kissé fölemelkedve.</i></p>
<blockquote><blockquote>
<p>Elmegyek, de fél fülemmel<br />Itt vigyázok, mint az örvény,<br />S jaj neked, te csalfa szolga,<br />Meg lesz ágyad vetve nálam,<br />Meg! csalánból, és tövisből,<br />S szúnyogokból szemfedőd.&nbsp;<i>El.</i></p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Mintha szóltak volna? - Senki.<br />Így la! most szabad vagyok.<br />Hej! de mit szemlélek ott?<br />Ember az, vagy morzsalék?<br />Oly alatt mász a gödörben.<br />Csongor úrfi. - Ő az, ő az!<br />Oh, be messze van szegény.<br />Hol jár itt az istenadta?<br />Átkozom rosz bocskora<br />Milyen hirtelen meghozta.<br />Soha, soha! Csongor úrfi,<br />Erre! Erre!</p>
</blockquote>
</blockquote>
<p><b>Csongor</b><br /><i>jő.</i></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Itt vagy, Balga?</p>
</blockquote>
</blockquote>
<p><b>Balga</b></p>
<blockquote><blockquote>
<p>Itt biz én, pedig kocsin.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Hál' az égnek, hogy kimásztam.</p>
</blockquote>
</blockquote>
<p><b>Balga</b></p>
<blockquote><blockquote>
<p>Úgy-e, a bocskor vetett le?</p>
</blockquote>
</blockquote>
<p><b>Csongor</b></p>
<blockquote><blockquote>
<p>Nem tudom. Mint gondolat,<br />Mint sugár, mely egyik égből,<br />Egy világi messze végből,<br />Más világba szökve hat,<br />Jöttem, vagy csak álmodám,<br />És alattam, és fölöttem,<br />Oldalattam, és köröttem<br />A világot láthatám.<br />Egy nagy arc volt, végtelen,<br />Rajta millió szemek;<br />Mind oly ékes, oly remek,<br />Hogy beszédem képtelen,<br />Méhdongás, szunyogzene,<br />Elbeszélni, amit láttam,<br />Ahogyan forrt fenn, s alattam<br />A világok mindene.</p>
</blockquote>
</blockquote>
<p><b>Balga</b></p>
<blockquote><blockquote>
<p>S ily magasról porba hullni,<br />Mily keserves hullomás!</p>
</blockquote>
</blockquote>
<p><b>Csongor</b></p>
<blockquote><blockquote>
<p>Úgy van, s azt nem érzi más,<br />Mint, ki már fenn kezde járni.<br />De beszéld el, Balga, mint van,<br />Ily hamar, hogy itt teremtél?</p>
</blockquote>
</blockquote>
<p><b>Balga</b></p>
<blockquote><blockquote>
<p>Aki ösmer, nem csodálná.<br />Mig te égen, csillagon<br />Összevissza nyargalóztál,<br />Addig én kordélyomon<br />Jöttem itt a vert uton.<br />Mennyi csárda, mennyi csapszék<br />Volt előttem! és utánam!<br />Az egész út csárda volt.<br />S rajta százezer pohár<br />Csillogott, mint napsugár.<br />S mennyi zaj, mily kurja volt,<br />Azt én el nem mondhatom,<br />A mennydörgő mennykü dobszó,<br />S a legmérgesebb mozsárszó<br />Ahhoz képest cimbalom.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Jó szerencse, hogy talállak.<br />Ott, a' házba költözünk most,<br />S hírt, tudosítást veszünk.</p>
</blockquote>
</blockquote>
<p><b>Balga</b></p>
<blockquote><blockquote>
<p>Vagy még inkább jól eszünk,<br />És annál inkább iszunk.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Telhetetlen! annyi csárda<br />Volt előtted, s szomjuhozál?</p>
</blockquote>
</blockquote>
<p><b>Balga</b></p>
<blockquote><blockquote>
<p>Telhetetlen, és mivel?<br />A temérdek semmivel.<br />Mint fizettél, úgy ihattam,<br />Szégyenedre - csak vizet.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Majd a jobb idő fizet.<br />Balga, hallod, itt megálljunk.</p>
</blockquote>
</blockquote>
<p><b>Balga</b></p>
<blockquote><blockquote>
<p>Elhiszem; mert két leány jő,<br />Két parányi mézedény.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Oh, az első mily sugár,<br />Mily dicsőség mozdulatja.</p>
</blockquote>
</blockquote>
<p><b>Balga</b></p>
<blockquote><blockquote>
<p>Kár! a fátyol elborítja.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Lába két ezüstmadár -</p>
</blockquote>
</blockquote>
<p><b>Balga</b></p>
<blockquote><blockquote>
<p>Hímtelen nép, árva pár.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Mely enyelgve jár a földön -</p>
</blockquote>
</blockquote>
<p><b>Balga</b></p>
<blockquote><blockquote>
<p>Legkivált a búzaföldön.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Oly mulón, oly könnyüden,<br />Mintha csókot kérne kölcsön<br />A füvektől, a virágtól,<br />S félni kell, hogy meg nem adja,<br />Hogy legottan elrepűl,<br />S a virágot sírni hagyja.</p>
</blockquote>
</blockquote>
<p><b>Balga</b></p>
<blockquote><blockquote>
<p>Ej! a tüske majd megfogja.<br />Mondhatom, gyöngy két személy.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Oh, ne mond kettőnek, egy,<br />S ami ott utána megy,<br />Az csak árnya termetének.</p>
</blockquote>
</blockquote>
<p><b>Balga</b></p>
<blockquote><blockquote>
<p>Az nekem már cifra ének!<br />Hát az árnyék vastagabb-e?<br />Törzsökebb-e, izmosabb-e?<br />S a valóság ösztövér?<br />Oh, uram, még oly árnyékot<br />Össze-vissza s átölelni<br />Nem legböjtibb gondolat.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Szószatyor! ne tátogass itt,<br />Nyeld el félkapált eszednek<br />Lúdtömő termékeit.<br />Menj, mig e nap rajzolatja<br />A szük útat el nem hagyja,<br />Térdepelve állj elébe.<br />Kérjed, kényszerítsd nevemben:<br />Nincs-e tiltva s kedve ellen<br />Mondhatatlan kellemeinek<br />Elborulnom zsámolyánál,<br />S mint utasnak, idegennek<br />Kérdést tenni szűz magánál?<br />Menj, ne késsél, menj sietve.</p>
</blockquote>
</blockquote>
<p><b>Tünde, Ilma</b><br /><i>jőnek.</i></p>
<p><b>Ilma</b></p>
<blockquote><blockquote>
<p>Azt mondottad, asszonyom, hogy<br />Itt a Hajnal honja van.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Úgy van, Ilma, ott ama ház,<br />Mely rőt tajtékból fuvalva,<br />S csillaggal van koszorúzva,<br />És e tündér kert megette<br />A szép hajnal birodalma.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Úgy, de az csak tréfa volt,<br />Hogy tilalmas birtokában<br />Lánnyal szólni férfinak,<br />Még tilalmasb nyájaskodni<br />S csókért csókkal adakozni?</p>
</blockquote>
</blockquote>
<p><b>Tünde</b></p>
<blockquote><blockquote>
<p>Csak valóság, amit mondasz.<br />Hogy legelsőbb kedveséhez<br />A szerelmes lányka szólt,<br />Elpirultak arcai,<br />S szebbek lőnek Hajnalénál,<br />És azóta e hazában<br />Amely lány szól kedveséhez,<br />Eljátszotta kedvesét,<br />Eljátszotta szíve üdvét,<br />Mely, mint forrás a hegyekből,<br />Ömlik, ömlik, s vissza nem tér.<br />Csak mikor fenn tündököl<br />A világos dél,<br />S Hajnal messze múlat, egy más<br />Ország szélinél,<br />Akkor kertje belsejében<br />Lop a szerelem,<br />S egy rövidke édes órát<br />Enged töltenem.<br />Ah, de innen, innen is<br />Elhajt végzetem,<br />S akivel felboldogulnék,<br />Nincsen itt velem.<br />Csongor ah, még egy delem van,<br />Egy kis óra tartománya,<br />És te messze, messze vagy még,<br />Mint a végtelen világvég.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Már azt meg kell vallani,<br />Ily bohó kis rendelést<br />Nem találni hét megyében.<br />Férfihoz nem szólni lánynak!<br />Szörnyűség az. -</p>
</blockquote>
</blockquote>
<p><b>Tünde</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Ilma, hallod,<br />Emlékezned illik, hol vagy.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Már azt meg nem állhatom,<br />Legalább hagyd megsiratnom.</p>
</blockquote>
</blockquote>
<p><i>Meglátván Csongort és Balgát.</i></p>
<blockquote><blockquote>
<p>Ah! szegényke szolgálójok.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Oh öröm, kit látok ott.<br />Ilma, Ilma, Csongor eljött.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Oh, keserves állapot,<br />Balga is nyomába jött.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Oh, örömnek fájdalomnak<br />Kínos édes érzeménye!</p>
</blockquote>
</blockquote>
<p><b>Ilma</b></p>
<blockquote><blockquote>
<p>Asszonyom, nem volna jó,<br />Míg időnkben tart, ölelni?</p>
</blockquote>
</blockquote>
<p><b>Tünde</b></p>
<blockquote><blockquote>
<p>Hagyd el, Ilma, jer, siessünk.<br />Vár kívűl egy ház vagyon,<br />Tisztes özvegyasszony lakja,<br />Ott Csongornak hirt hagyunk,<br />Délben Tündét hol találja.<br />Jer, ne lépj oly pípesen,<br />Mintha boltba küldenélek,<br />Jer, szaladjunk.</p>
</blockquote>
</blockquote>
<p><i>Balga eléjök térdepel.</i></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Ah, de nézzed,<br />Itt egy ember -</p>
</blockquote>
</blockquote>
<p><b>Ilma</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Tátogat.</p>
</blockquote>
</blockquote>
<p><b>Tünde</b></p>
<blockquote><blockquote>
<p>S milyen harcsaszája van.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Vajjon? s Csongor úrfi szebb-e?</p>
</blockquote>
</blockquote>
<p><b>Tünde</b></p>
<blockquote><blockquote>
<p>A majomhoz is hasonlít.</p>
</blockquote>
</blockquote>
<p><b>Ilma</b></p>
<blockquote><blockquote>
<p>No bizony! - de nem haragszom:<br />Férfi, mint a többiek.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ilma, mondd el, mit tegyek?</p>
</blockquote>
</blockquote>
<p><b>Ilma</b></p>
<blockquote><blockquote>
<p>Én egy tapot sem megyek.</p>
</blockquote>
</blockquote>
<p><b>Balga</b></p>
<blockquote><blockquote>
<p>Ne tovább, szelíd galambok,<br />Térdem itten a határ.<br />Ott egy ékes ifju vár -</p>
</blockquote>
</blockquote>
<p><b>Ilma</b></p>
<blockquote><blockquote>
<p>Éhes, úgy-e? hadd igyék.</p>
</blockquote>
</blockquote>
<p><b>Balga</b></p>
<blockquote><blockquote>
<p>Az' nevében szólandok.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Oh, az ürge a vakondok,<br />Hogy beszélhet ily bolondot!</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ilma, nézzed, nem bocsát;<br />Szűk utunkat mind elállta.</p>
</blockquote>
</blockquote>
<p><b>Balga</b></p>
<blockquote><blockquote>
<p>Oh, talán nem hallotok,<br />Vagy magyar szót, szép virágim,<br />Még ti nem tanúltatok?<br />És az a kis gyenge száj,<br />Gyenge, mint a csibemáj,<br />Oly hiába volna szép,<br />És hiába oly pirosló,<br />Hogy határin semmikép<br />Nem terem meg a magyar szó?<br />Azt kivánom tudni - Menykő!<br />Egyik sem fülel reám.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ilma.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Tessék.</p>
</blockquote>
</blockquote>
<p><b>Tünde</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Ments meg innen.</p>
</blockquote>
</blockquote>
<p><b>Ilma</b></p>
<blockquote><blockquote>
<p>A majomtól?</p>
</blockquote>
</blockquote>
<p><b>Tünde</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Ah nem, Ilma,<br />A legnyájasabb legény.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Férfi.</p>
</blockquote>
</blockquote>
<p><b>Tünde</b></p>
<blockquote><blockquote>
<p>A természet oszlopa.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Mit parancsolsz, asszonyom?</p>
</blockquote>
</blockquote>
<p><b>Tünde</b></p>
<blockquote><blockquote>
<p>Tedd, hogy félremenjen innen,<br />Mert különben itt veszünk.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Megcsipem, hogy vére csordúl.<br />És tudom, hogy visszafordúl.</p>
</blockquote>
</blockquote>
<p><b>Balga</b></p>
<blockquote><blockquote>
<p>Jaj, mi szörnyü tíz köröm,<br />A boszorkány körmök ilyek.</p>
</blockquote>
</blockquote>
<p><i>Ilma körmei előtt hunyászkodva átborúl a keskeny gyalogúton</i></p>
<p><b>Ilma</b></p>
<blockquote><blockquote>
<p>Asszonyom, nézd, elterült,<br />S híd gyanánt lesz lábaidnak,<br />Annak is rossz bár; de menj át,<br />Addig én őrt állok itt.</p>
</blockquote>
</blockquote>
<p><i>Tünde átmegy.</i></p>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Vaj! mi volt ez, bolhaugrás,<br />Vagy szunyogtánc hátamon?</p>
</blockquote>
</blockquote>
<p><i>Ilma átmegy.</i></p>
<blockquote><blockquote>
<p>Jaj nekem, jaj tomporom,<br />Oh, ez átkozott szekér volt.</p>
</blockquote>
</blockquote>
<p><i>Ismét térdre áll.</i></p>
<p><b>Csongor</b></p>
<blockquote><blockquote>
<p>Már nem állhatom tovább.<br />Elborúlok ott előtte,<br />S válaszát magam veszem.</p>
</blockquote>
</blockquote>
<p><i>Letérdepel, Tünde, Ilma közbeszorulnak.</i></p>
<p><b>Tünde</b></p>
<blockquote><blockquote>
<p>Ilma! lásd, hová vezettél?<br />Most középen itt rekedtünk.<br />Ott a szolga, itt az úr.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Szörnyüség, most mondja bárki,<br />Hogy leánynak lenni könnyü!<br />Útját úgy eltérdelik,<br />Hogy nem képes elszaladni.<br />Mint lehullott férges alma<br />Láb előtt hever körűle<br />A sok csalfa férfi szív:<br />S aztán lépjen, s ne botoljon!<br />Oh, én inkább hódolok.</p>
</blockquote>
</blockquote>
<p><b>Csongor</b><br /><i>Tündéhez.</i></p>
<blockquote><blockquote>
<p>Nap, ki elborulsz előttem,<br />Éjbe foglalt délvilág<br />Szólj, miként nevezzelek,<br />Hogy ha fénynek mondalak,<br />Még csekély ne légyen a név.<br />Nem felelsz? ah, ajkaid közt,<br />Mint szeretnék lenni szó,<br />Titkos, édes, fél kimondott.<br />Szólj csak ennyit is, ne kínozz.<br />Nincs szebb, mint a némaság,<br />Mely szép ajkakon mulat;<br />Tó az, mely bár pusztaság,<br />Mégis mennyet mutogat.<br />Oh, de már ha tiltva van,<br />Látnom rózsaréveit<br />Szózatodnak, hallanom hagyd<br />Szívbeöltő hangjait.<br />Intesz? félretérjek innen.<br />S meg ne tudjam, hol vagyok?<br />Ah ha még te is kegyetlen,<br />Milyek úgy a szirt s fagyok?<br />Elveszek! - de nem busítlak,<br />Szívemet hagyom hidúl;<br />Lásd, hogyan mégy rajta át,<br />Mert alatta tenger a bú,<br />S a sohajtás fergeteg.</p>
</blockquote>
</blockquote>
<p><i>Felkel. Tünde s Ilma mennek.</i></p>
<blockquote><blockquote>
<p>Semmi szép szó, semmi kéret<br />Meg nem tartja; elmegy, itt hágy.<br />Szólj, te tőke, szólj, te szikla,<br />Szólj, te békasó! mivel<br />Bánthatád, hogy nem felel?</p>
</blockquote>
</blockquote>
<p><b>Balga</b></p>
<blockquote><blockquote>
<p>Én?</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;S ki volna más? te szirt,<br />Irgalmatlan rossz kova,<br />Kedvem volna addig ütni -</p>
</blockquote>
</blockquote>
<p><b>Balga</b></p>
<blockquote><blockquote>
<p>Rossz kován nehéz kiütni.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Összezúzlak, sárgöröngy.</p>
</blockquote>
</blockquote>
<p><b>Balga</b></p>
<blockquote><blockquote>
<p>Azt ne tedd az istenért!<br />Ily gyaloghid, mint magam,<br />Félvilágon sem terem több,<br />Melyen istenasszonyok<br />Járdogálnak, lépdegélnek.<br />Úgy beszélik, egy volt ilyen.<br />Melyet Jákob álma látott,<br />S Balga alkalmas hitellel<br />Még ez őstől származik.<br />Oh, az a láb!</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Mit beszélsz?</p>
</blockquote>
</blockquote>
<p><b>Balga</b></p>
<blockquote><blockquote>
<p>Általlejte hátamon.<br />Oh, mi láb az!</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Gyenge volt-e?</p>
</blockquote>
</blockquote>
<p><b>Balga</b></p>
<blockquote><blockquote>
<p>Ah, mi gyenge!</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Szólj, kicsiny volt?</p>
</blockquote>
</blockquote>
<p><b>Balga</b></p>
<blockquote><blockquote>
<p>Ah, mi kisded!</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Könnyű volt-e?</p>
</blockquote>
</blockquote>
<p><b>Balga</b></p>
<blockquote><blockquote>
<p>Mint a szellő.</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;És nyomása?</p>
</blockquote>
</blockquote>
<p><b>Balga</b></p>
<blockquote><blockquote>
<p>Édes, ízes és csiklandós.<br />Minden porcikám megindult:<br />Szívem, májam, agyvelőm,<br />Még a -</p>
</blockquote>
</blockquote>
<p><b>Csongor</b></p>
<blockquote><blockquote>
<p>Nem hallgatsz-e?</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Még a<br />Hátam is nyögött belé,<br />Úgy megnyomta - meg ne üss hát -<br />Azt hiszem ő, csak árnya volt,<br />Aki úgy reám dobolt,<br />S dobbanása oldalaim közt<br />Most is nyögve bujdosik.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Ah, ha Tünde volt - de hírét<br />Itt ki mondja most nekem?<br />Elnémúlt a szerelem,<br />S akkivűl nincs semmi hívem<br />Mely vezetne útamon.<br />Nem tudom, hová legyek.</p>
</blockquote>
</blockquote>
<p><b>Balga</b></p>
<blockquote><blockquote>
<p>Nagy baj. Ily esetben a hős<br />Torkon metszi a keservet,<br />Elsohajt egy ilyenadtát,<br />S szépen meghalálozik.<br />A szokás ez -</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;A szokás az,<br />Hogy te most letérdepelj,<br />Durva szolga, mert miattad<br />Hágy el mindenütt szerencsém.</p>
</blockquote>
</blockquote>
<p><b>Balga</b></p>
<blockquote><blockquote>
<p>Ah, kegyelmezz.</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Nem, letörlek<br />Annyi veszteségemért.</p>
</blockquote>
</blockquote>
<p><b>Balga</b></p>
<blockquote><blockquote>
<p>Ah, kegyelmes úr, csak egy szó!<br />Vedd le lábadat nyakamról,<br />Itt találtam egy nyomot.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Mit találtál?</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Hátamon van,<br />S itt a földön a homokban.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Mily jelek, mily gyenge lábnyom?<br />Egy van ilyen a világon!<br />Ő az, ő az, Tünde jár itt,<br />Tünde! - oh, öröm, ne ölj meg.</p>
</blockquote>
</blockquote>
<p><b>Balga</b></p>
<blockquote><blockquote>
<p>Hej! be jó, hogy a homok<br />Minden úton megterem.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Jer, kövess, tán úton érjük,<br />Oh szerencse, oh örömnap!&nbsp;<i>El.</i></p>
</blockquote>
</blockquote>
<p><b>Balga</b></p>
<blockquote><blockquote>
<p>Szinte meghalék, de semmi!<br />Oh szalonna, oh kenyérnap!&nbsp;<i>El.</i></p>
</blockquote>
</blockquote>
<p><i>A manók húzzák a szekeret Miríggyel.</i></p>
<p><b>Mirígy</b></p>
<blockquote><blockquote>
<p>Hóha!</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Hőhe! Itt megálljunk.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Oh, mi kárhozott fiak!</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Mért nem róka, hogy megenném!</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Elszökött az átkozott.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Rajtunk egy követ hagyott.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Egy varacskos vén követ,<br />mely alatt kigyó tenyészik,<br />S a penészes béka nyög.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Döntsük el, hogy összezúzzék.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Aki ráül, elkárhozzék.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Holtig álmatlan legyen,<br />Aki rajta megpihen.</p>
</blockquote>
</blockquote>
<p><b>Mirígy</b><br /><i>fölemelkedve</i></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Hőhe!</p>
</blockquote>
</blockquote>
<p><b>Berreh</b></p>
<blockquote><blockquote>
<p>Mely ijesztő.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Mely utálat.</p>
</blockquote>
</blockquote>
<p><i>Berreh, Duzzog elszaladnak.</i></p>
<p><b>Kurrah</b></p>
<blockquote><blockquote>
<p>Bár utálat nézni rád,<br />S hozzád nyúlni förtelem;<br />Megragadlak, undok állat,<br />Meghuzattál, most fizess.</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Oh, fiam, kár vesztegetned<br />Szép erődet oly hiába.<br />Hátha még majd rád ijesztek?</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Szállj le, és ne tétovázz,<br />Egy van, aki rám ijeszthet.</p>
</blockquote>
</blockquote>
<p><b>Mirígy</b></p>
<blockquote><blockquote>
<p>S egy van, aki bánthat engem,<br />Tudd, s réműlj, az ördög az.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Tudd meg hát, és vessz, az ördög,<br />Aki bánthat, én vagyok.</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Rossz manó! ki rád ijeszthet,<br />Vén Mirígy, tudd, én vagyok.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Hah, utálat!</p>
</blockquote>
</blockquote>
<p><b>Mirígy</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Meg ne indúlj:<br />Mert, ha lábad, mint az örvény,<br />Mint az orsó pördül is,<br />Vén Mirígy mint gondolat,<br />A boszúnak gondolatja,<br />Úton ér, és elemészt.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Vagy, vagy sem; de szólj, mi kell még?</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Látod a fehér lakot?<br />Vár kivűl egy dombon áll.<br />Ott most én lakom, cselédes,<br />Tiszta özvegy képiben.<br />Csongor, aki most ezen jár,<br />Mert egyéb nincs a vidéken,<br />Kisded hajlakomba száll.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Hah! leginkább ő az, akit<br />Körmeim keresnek itt.</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Hagyd el! itt erőszakért<br />Büntetés vár. Jól tudom,<br />Ami kárt tett, azt idővel<br />Visszaszerzem, csak figyelj rám.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Mit tegyek, szólj?</p>
</blockquote>
</blockquote>
<p><b>Mirígy</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Légy szolgája.<br />Aki most van, azt rekeszd el,<br />S öltözzél, mint ő vagyon,<br />Légy bohó, mint az, s fecsegj,<br />Hogy, ha Csongor lát, ne sejtse,<br />Ami változott körötte.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Értem, értem, mit tovább?</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Csongor majd egy kertbe visz<br />A közép dél fényekor,<br />Hintsd meg ottan e porokkal,<br />S ő alunni fog, ha szinte<br />Félvilágot érne is<br />Minden perc, kit ott elalszik.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>És azontúl?</p>
</blockquote>
</blockquote>
<p><b>Mirígy</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Bízd reám;<br />Károd megtéríttetik.<br />Most eredj, én majd követlek.</p>
</blockquote>
</blockquote>
<p><b>Kurrah</b><br /><i>félre.</i></p>
<blockquote><blockquote>
<p>Nem hiszek; de úgy cselekszem,<br />Hogy jutalmam meglegyen.&nbsp;<i>El.</i></p>
</blockquote>
</blockquote>
<p><b>Ledér</b><br /><i>sietve jő.</i></p>
<p><b>Mirígy</b></p>
<blockquote><blockquote>
<p>Pszt!</p>
</blockquote>
</blockquote>
<p><b>Ledér</b></p>
<blockquote><blockquote>
<p>Ki szólít?</p>
</blockquote>
</blockquote>
<p><b>Mirígy</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Pszt!</p>
</blockquote>
</blockquote>
<p><b>Ledér</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Ki az, no?</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Pszt!</p>
</blockquote>
</blockquote>
<p><b>Ledér</b></p>
<blockquote><blockquote>
<p>Hiszen megyek, de merre?</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Kis leány.</p>
</blockquote>
</blockquote>
<p><b>Ledér</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Oh, oh, bizony ni!<br />Kis leány.</p>
</blockquote>
</blockquote>
<p><b>Mirígy</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;No, nagy leány hát!</p>
</blockquote>
</blockquote>
<p><b>Ledér</b></p>
<blockquote><blockquote>
<p>Hát bizony, nem mindenik<br />Olyan ám, mint nénike,<br />Oly redőből szőtt öreg zsák.</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Kis babám, ne légy boszús.</p>
</blockquote>
</blockquote>
<p><b>Ledér</b></p>
<blockquote><blockquote>
<p>Oly töpörtő! akinek már<br />Fogfájása sincs -</p>
</blockquote>
</blockquote>
<p><b>Mirígy</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;No kedves<br />Kis madárkám, csillapodjál.</p>
</blockquote>
</blockquote>
<p><b>Ledér</b><br /><i>nevetve.</i></p>
<blockquote><blockquote>
<p>Néne, úgy-e szép dolog<br />Szántóföldet vinni arcán,<br />Melyben agg szeplő virágzik,<br />S mint egy tisztes régi szűz,<br />A szömörcs szakállt ereszt?<br />Jaj, beh furcsa kép maga!</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Fúdd ki már lúdmérgedet,<br />Dévaj, álnok, csapdi szer, te.<br />Én tudom, hogy nem vagy oly rosz,<br />Mint szavadból mondanálak;<br />Lásd, a kort tisztelni illik,<br />S én, behintve bár redőkkel<br />Még javadra élhetek tán;<br />Mert, leányom, a redők</p>
</blockquote>
</blockquote>
<p><i>Ledér arcát végigsimogatja.</i></p>
<blockquote><blockquote>
<p>Majd ez arcon is tanyáznak.</p>
</blockquote>
</blockquote>
<p><b>Ledér</b><br /><i>megborzadva.</i></p>
<blockquote><blockquote>
<p>Hah, mi jég kéz!</p>
</blockquote>
</blockquote>
<p><b>Mirígy</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;El ne rémülj.<br />Hát hová mégy, szép leányom?</p>
</blockquote>
</blockquote>
<p><b>Ledér</b></p>
<blockquote><blockquote>
<p>Hát hová s hová ne mennék?</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Oh, te gyöngy, te pávatoll!<br />S hát hová mégy, gyermekem?</p>
</blockquote>
</blockquote>
<p><b>Ledér</b></p>
<blockquote><blockquote>
<p>Erre is, meg arra is<br />Tudja isten, vagy mi! merre?</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Valld meg, édes, nemde otthon<br />Kór apád van s szenvedő;<br />Nincs egyéb, mint csak te, aki<br />Gyámolítsa és kötözze,<br />Most füvekkel gazdagon<br />Visszatérsz, hogy azt tegyed.<br />Úgyebár! tudom, mi űz?</p>
</blockquote>
</blockquote>
<p><b>Ledér</b></p>
<blockquote><blockquote>
<p>Ah!</p>
</blockquote>
</blockquote>
<p><b>Mirígy</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;No lásd, leányom;<br />Az nagyon szép, mert atyád volt,<br />Aki téged, bennszorúltat<br />A rettentő tűzhalálból<br />Másod élettel megáldott,<br />S már te ép vagy, ő pedig, mint<br />Szén az izzadó kohóban,<br />Vész, fogy, s tán hamvába dől.</p>
</blockquote>
</blockquote>
<p><b>Ledér</b></p>
<blockquote><blockquote>
<p>Oh jaj, oh jaj!</p>
</blockquote>
</blockquote>
<p><b>Mirígy</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;És az árvák,<br />Oh, az a két gyenge gyermek,<br />Aki porban mász előtte,<br />S mint oroszlán rí az éhség<br />Ajkaik közt, hogy miatta<br />A sivány port rágdogálják.<br />S a szegény, e férgek atyja<br />Nem segíthet, nem mozoghat,<br />Köny helyett kínlángokat sír<br />És az égre így kiált föl:<br />Isten, Isten! élsz-e még?</p>
</blockquote>
</blockquote>
<p><b>Ledér</b><br /><i>leül, és sír.</i></p>
<blockquote><blockquote>
<p>Jaj nekem, jaj elhagyottnak!</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Kelj föl, kis bohó te, kelj föl.<br />Hisz csak tréfa volt beszédem.</p>
</blockquote>
</blockquote>
<p><b>Ledér</b></p>
<blockquote><blockquote>
<p>Jaj nekem, jaj! mit tehettem.<br />Egy setétlő kis teremben<br />A pokolmécs pillogása,<br />Bűnös ajkak suttogása<br />Elboríták lelkemet.<br />Elpirultam, és nem látszott,<br />Visszavágytam, nem bocsáttak,<br />Vagy bocsáttak, s nem jöhettem,<br />Nem kivántam jőni már.<br />Hév kar ége vállamon,<br />S a merész, az áruló csók<br />Elcsattant tűzajkamon.<br />S oh, azóta, szörnyü élet!<br />Oh, én elveszett leány, én!</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Hagyd leányom a keservet,<br />Egy szép úrfi vár reád.</p>
</blockquote>
</blockquote>
<p><b>Ledér</b></p>
<blockquote><blockquote>
<p>Jaj nekem! szegény apám! -<br />Átkozott az óra is.</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Kelj, ne sírj te kis bohó,<br />Nézd e szép aranyhajat.</p>
</blockquote>
</blockquote>
<p><b>Ledér</b><br /><i>fölkel.</i></p>
<blockquote><blockquote>
<p>Azt is átkozom -</p>
</blockquote>
</blockquote>
<p><b>Mirígy</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Te dévaj!<br />Lásd, neked van szánva, kell-e?<br />S oh, az a szép gazdag ifjú!</p>
</blockquote>
</blockquote>
<p><b>Ledér</b></p>
<blockquote><blockquote>
<p>Én testvérimhez megyek.</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Mintha aztán nem mehetnél!<br />Oh, mi szép az ifju vérnek<br />Úgy lobogni, úgy szökelni.<br />Félig alkonyúlt teremben<br />Bíbor ágyon a fehér lány<br />Mint elöntött téjhab alszik,<br />Vagy csak úgy tesz, mintha alunnék.<br />S mint a megrezzent harang,<br />Hangzik, és ver a tüzes szív:<br />Akkor a szép ifju jön<br />Titkon, csendben, egyedűl.<br />Jer velem, ne búslakodjál,<br />Jer, te csinos kis boszorkány.</p>
</blockquote>
</blockquote>
<p><b>Ledér</b></p>
<blockquote><blockquote>
<p>Oh jaj - elmegyek haza.</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Hogyne mennél! most velem jőj.<br />Mennyi szál hajad terem,<br />Mind arannyá változik,<br />Olyan gazdaggá tehetlek.</p>
</blockquote>
</blockquote>
<p><b>Ledér</b></p>
<blockquote><blockquote>
<p>Istenem! hát merre menjünk?<br />Én tán elmegyek haza.</p>
</blockquote>
</blockquote>
<p><b>Mirígy</b><br /><i>elvonja.</i></p>
<blockquote><blockquote>
<p>Kis bohó, nem! most velem jősz.&nbsp;<i>Félre.</i><br />Csongor, ezt neked szereztem.<br />Ennél lelj utált szerelmet,<br />Azt ohajtom, s végrehajtom,<br />S többé nem keres boszúm.</p>
<div>&nbsp;</div>
</blockquote>
</blockquote>
  </div>
<div id="node-11" class="section-4">
  <h1 class="book-heading">Negyedik felvonás</h1>
  <p>&nbsp;Mirígy házának udvara.</p>
<p><i>Csongor és Balga jőnek, Balga leül.</i></p>
<p><b>Csongor</b></p>
<blockquote><blockquote>
<p>Erre jőj, tán erre mentek.<br />Hát te, lomha dög, leülsz-e?</p>
</blockquote>
</blockquote>
<p><b>Balga</b></p>
<blockquote><blockquote>
<p>Látod.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Oh, te medvecímer.</p>
</blockquote>
</blockquote>
<p><b>Balga</b></p>
<blockquote><blockquote>
<p>Én utazni, nem szaladni<br />Jöttem.</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Oh vadállat! - ámde<br />Várj itt míg e házba térek,<br />Útasítást ad talán,<br />Vagy ha nem, szállásra fölvesz<br />A jövendő éjszakán.</p>
</blockquote>
</blockquote>
<p><b>Balga</b></p>
<blockquote><blockquote>
<p>Ennyi aggság, ennyi bolygás,<br />És miért? egy asszonyért,<br />Egy picin kis asszonyért,<br />S abból is csak mennyi asszony!<br />Jaj bokám, jaj térdeim.<br />Én biz itt leűlök addig,<br />Gyámolítom a falat.</p>
</blockquote>
</blockquote>
<p><b>Duzzog</b><br /><i>jő szolgáló képiben.</i></p>
<blockquote><blockquote>
<p>Kis komám, szeretsz-e még?</p>
</blockquote>
</blockquote>
<p><i>Ráönti a szemetet.</i></p>
<p><b>Balga</b></p>
<blockquote><blockquote>
<p>Oh, hogy mind a két szemed<br />Lábad ujját ékesítse!<br />Arra néz, és engem önt le.<br />Még ez ám a ferde had!</p>
</blockquote>
</blockquote>
<p><b>Berreh</b><br /><i>mint részeg jő, s leönti.</i></p>
<blockquote><blockquote>
<p>Féreg inná meg borát!<br />Olyan, mint a kéneső.<br />Hadd csorogjon a szeméten.</p>
</blockquote>
</blockquote>
<p><b>Balga</b></p>
<blockquote><blockquote>
<p>Hé!</p>
</blockquote>
</blockquote>
<p><b>Berreh</b></p>
<blockquote><blockquote>
<p>Hohó!</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Az ördögökbe!</p>
</blockquote>
</blockquote>
<p><b>Berreh</b></p>
<blockquote><blockquote>
<p>Vagy te voltál, szent öcsém?<br />Semmi, semmi, no! nagyot nőj.</p>
</blockquote>
</blockquote>
<p><b>Balga</b></p>
<blockquote><blockquote>
<p>Nőj te, vén bak, akkorát,<br />Mint a legfőbb Tátra-bérc,<br />S akkor ünnepelj, mikor<br />Legtöbb mennykő üt beléd. -<br />Szedtevettét! még bizony<br />Rám szoknak, ha itt ülök.<br />Már csak feltápászkodom.&nbsp;<i>Feláll.</i></p>
</blockquote>
</blockquote>
<p><b>Kurrah</b><br /><i>mint utas jő egy szamárral.</i></p>
<blockquote><blockquote>
<p>Hóha, mackó, itt megálljunk,<br />A bitófa vár reád.</p>
</blockquote>
</blockquote>
<p><i>Balga derekához köti a szamarat.</i></p>
<blockquote><blockquote>
<p>Ezt az isten szép lovát<br />Úgy cseréltem egy juhásztól<br />Harminchárom birkabőrön,<br />S természet szerint: szegénytől,<br />Azt is tőle loptam el.<br />Csillagot nem rúg, de mondják:<br />Jobb szamáron, mint gyalog.<br />Most a szállást megtekintem,<br />Addig, mackó, meg ne moccanj.</p>
</blockquote>
</blockquote>
<p><b>Balga</b></p>
<blockquote><blockquote>
<p>Én s bitófa! oh, te sárkány,<br />Oh, hogy a penész befogja<br />Mind a két szemhéjadat! - De<br />Jól van! s bitó fölűl<br />S a szamárnak szamarán<br />Uriásan lovagol.</p>
</blockquote>
</blockquote>
<p><i>Fölül a szamárra. Dimitri kinyitja a bolt felső ajtaját, s kinéz.</i></p>
<p><b>Dimitri</b></p>
<blockquote><blockquote>
<p>Ez vidéki s tán iszákos,<br />Majd jól megfizettetem.&nbsp;<i>Balgához.</i></p>
</blockquote>
</blockquote>
<blockquote><blockquote>
<p>Kedves úr! szegény szolgája.</p>
</blockquote>
</blockquote>
<p><b>Balga</b></p>
<blockquote><blockquote>
<p>Úgy is illik! Ah, vagy úgy,<br />Jó napot, Dimitri bátya;<br />Csillagom szülötte! hát még<br />Itt is megterem ketek?</p>
</blockquote>
</blockquote>
<p><b>Dimitri</b></p>
<blockquote><blockquote>
<p>Oh! mi mindenütt vagyunk,<br />Mint a napfény -</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Menydörgöttét!<br />Mért nem mint a gyom s giliszta?</p>
</blockquote>
</blockquote>
<p><b>Dimitri</b></p>
<blockquote><blockquote>
<p>Mondok, egy kis papramorgót<br />Nem parancsol, édes úr?</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Szinte mérgelődtem.</p>
</blockquote>
</blockquote>
<p><b>Dimitri</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Egy kis -</p>
</blockquote>
</blockquote>
<p><b>Balga</b></p>
<blockquote><blockquote>
<p>Oh igen! de törköly úgy-e?<br />Vagy talán rozs?</p>
</blockquote>
</blockquote>
<p><b>Dimitri</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Mentsen isten!<br />Szilva, kedves úr, valódi<br />Szilva, fínum, s oly erős, hogy!</p>
</blockquote>
</blockquote>
<p><b>Balga</b></p>
<blockquote><blockquote>
<p>Most nem szomjuzom.</p>
</blockquote>
</blockquote>
<p><b>Dimitri</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Bizony<br />Mondhatom pedig, hogy ilyet<br />Nem találni messze földön.</p>
</blockquote>
</blockquote>
<p><b>Balga</b></p>
<blockquote><blockquote>
<p>Majd egyébkor.</p>
</blockquote>
</blockquote>
<p><b>Dimitri</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;No, de tessék!</p>
</blockquote>
</blockquote>
<p><b>Balga</b></p>
<blockquote><blockquote>
<p>Annyi, mint az! ide hát.<br />Majd hiszen, Dimitri bátya,<br />Meglesz ám az ára is,<br />Mert mi itt fogunk tanyázni.</p>
</blockquote>
</blockquote>
<p><b>Dimitri</b><br /><i>félre.</i></p>
<blockquote><blockquote>
<p>Ah szegényke! pénze sincs. -<br />Mindjárt itt leszek.</p>
</blockquote>
</blockquote>
<p><i>Bevonúl.</i></p>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;No, végre<br />Emberemre is találtam.<br />Mondom, szinte szomjuzom már,<br />Olyan szörnyű éh vagyok. - Nos?</p>
</blockquote>
</blockquote>
<p><b>Dimitri</b><br /><i>jő.</i></p>
<blockquote><blockquote>
<p>Isten ucscseg! kedves úr,<br />Szívesen adnám, de nincs.</p>
</blockquote>
</blockquote>
<p><i>Boltját bezárja.</i></p>
<p><b>Balga</b></p>
<blockquote><blockquote>
<p>Nincs-e? oh bab, oh olaj,<br />Miért nem öltétek meg őt.</p>
</blockquote>
</blockquote>
<p><i>Kurrah kijön, s vezetni kezdi a szamarat.</i></p>
<blockquote><blockquote>
<p>Hé! hová!</p>
</blockquote>
</blockquote>
<p><b>Kurrah</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Vagy kend is itt van?</p>
</blockquote>
</blockquote>
<p><b>Balga</b></p>
<blockquote><blockquote>
<p>Majd leszállok - engedelmet.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Semmi szállás! csak maradjunk.<br />Jó szelíd egy állat ez.<br />Ott imént, hogy érkezém,<br />Egy bitófához kötöttem.</p>
</blockquote>
</blockquote>
<p><b>Balga</b></p>
<blockquote><blockquote>
<p>A bitófa én valék.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Furcsa! hát bitófa úr,<br />Csak maradjunk a szamáron.</p>
</blockquote>
</blockquote>
<p><b>Balga</b></p>
<blockquote><blockquote>
<p>Jaj nekem! hogy veszne meg!<br />Még az ólba is behurcol.</p>
</blockquote>
</blockquote>
<p><b>Kurrah</b><br /><i>nagy zajjal énekel.</i></p>
<blockquote><blockquote>
<p>Ha a csipkebokron rózsa nem teremne,<br />Bolond madár volna, aki ráröppenne.<br />Hej, dínom dánom!</p>
</blockquote>
</blockquote>
<p><i>Azalatt Balgát szamarastúl az ólba hurcolja.</i></p>
<p><b>Csongor</b><br /><i>kijő.</i></p>
<blockquote><blockquote>
<p>Délben kell tehát találnom;<br />Mert egyébkor tiltva van.<br />Oh, idő, csekély idő, mint<br />Fogsz te tőlem elsuhanni.<br />De sietnem kell, megyek.<br />Balga!</p>
</blockquote>
</blockquote>
<p><b>Kurrah</b><br /><i>belől.</i></p>
<blockquote><blockquote>
<p>Mindjárt.</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Balga, hol vagy?<br />Jősz-e már?</p>
</blockquote>
</blockquote>
<p><b>Balga</b><br /><i>belől.</i></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Jaj, megkötöznek.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Majd megoldlak, csak ne mozdúlj.</p>
</blockquote>
</blockquote>
<p><b>Kurrah</b><br /><i>kijő Balga öltözetében.</i></p>
<blockquote><blockquote>
<p>Itt vagyok már.</p>
</blockquote>
</blockquote>
<p><b>Balga</b><br /><i>benn kiált.</i></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Csongor úrfi!</p>
</blockquote>
</blockquote>
<p><b>Csongor</b><br /><i>visszafordulva Kurráhhoz.</i></p>
<blockquote><blockquote>
<p>Mit süvöltesz, dőre állat!</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Csak kiálték, hogy ne fuss.</p>
</blockquote>
</blockquote>
<p><b>Balga</b><br /><i>benn.</i></p>
<blockquote><blockquote>
<p>Csongor úrfi!</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Nos, mi kell!</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Mondok, merre lesz menésünk?</p>
</blockquote>
</blockquote>
<p><b>Csongor</b></p>
<blockquote><blockquote>
<p>Jőj utánam.</p>
</blockquote>
</blockquote>
<p><b>Balga</b><br /><i>benn.</i></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Csongor úrfi!</p>
</blockquote>
</blockquote>
<p><b>Csongor</b></p>
<blockquote><blockquote>
<p>Megveszél, hogy úgy üvöltesz?</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Légy nyugodt, csak visszahangzik,<br />Amit orditék előbb.</p>
</blockquote>
</blockquote>
<p><b>Balga</b><br /><i>benn.</i></p>
<blockquote><blockquote>
<p>Csongor úrfi!</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Oh, természet,<br />Légy egészen visszahangzó,<br />Szép nevével zengj örökké!</p>
</blockquote>
</blockquote>
<p><i>Csongor, Kurrah el.</i></p>
<p><b>Balga</b><br /><i>benn.</i></p>
<blockquote><blockquote>
<p>Csongor úrfi!</p>
</blockquote>
</blockquote>
<p><i>Szoba. Mirígy és Ledér.</i></p>
<p><b>Mirígy</b></p>
<blockquote><blockquote>
<p>Nézd, leánykám, itt van a lak.<br />Tégy azonként, mint beszéltem,<br />Míg karodba csalhatod.<br />Akkor - érts meg - akkor olvadj,<br />Égj, lobogj, mint a tüzes bérc,<br />S repkény karjaid közül<br />El ne hagyjad bontakozni.<br />Menj, siess és ékesülj fel.</p>
</blockquote>
</blockquote>
<p><i>Ledér el.</i></p>
<blockquote><blockquote>
<p>Én a kertbe térek addig,<br />Ott vigyázok dolgaimra,<br />S majd, ha Csongor álom által<br />Elszalasztá kedvesét,<br />Ezt ölelje megcsalódva.<br />S hah, ha majd a förtelemből<br />Ébred, és irtózni kezd<br />Önmagától, életétől,<br />Majd ha tiszta nyúgodalma,<br />Mint vihartól felzavart tó,<br />Oly habokkal víja lelkét,<br />És örökre, mindörökre<br />Látja tűnni szép világát,<br />A szerelmet, édes álmát,<br />S keble, mint az elhagyott ház,<br />Oly rideg, bús, oly komor lesz,<br />Akkor lásson engem ülve,<br />Örömömben énekelve,<br />Megnyílt sirja szélein.&nbsp;<i>El.</i></p>
</blockquote>
</blockquote>
<p><b>Berreh és Duzzog</b><br /><i>kétfelől jőnek.</i></p>
<p><b>Duzzog</b></p>
<blockquote><blockquote>
<p>Berreh, Berreh, hop, hop, hop.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Mit vadásztál, kis kolop?</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Itt az elrabolt örökség.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Több, mint várhat a reménység.<br />Visszalopjuk, visszalopjuk!</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Nem! cseréljük, s tréfaság lesz,<br />Majd, ha rajta menni vágynak<br />És a bocskort ostorozzák,<br />És a bocskor nem megyen.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Jól van, jól van, elcseréljük.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>E palástot -</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Hol szerezted?</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Kis zsidótól vettem el.<br />A hideg már majd megvette;<br />Hogy ne fázzék, sárba tettem,<br />És nyakiglan eltemettem.<br />Hogy nyavalygott, mint üvöltött!<br />Mintha hátúl metszenék.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Hahha! jól van, elcseréljük.<br />Bocskor is van, nézz ide.<br />Puszta palláson hevert már.<br />Lopva nőszött benn egérke<br />S fölnevelte kölykeit,<br />Meztelen kis férgeket.<br />Cincogások jelt adott,<br />A kandúr ott cammogott,<br />A bocskorra felkapott,<br />Én a kandúrt földhöz üttem,<br />Én a bocskort elemeltem.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Oh, ez cifra kis mulatság.<br />Nézd ez ostort! Nyakkötő volt,<br />Egy szegény dög függe rajta,<br />Aki, míg élt, makkirály volt,<br />Most alatta fútt el a szél,<br />És az árvíz el nem érte.<br />Én levágtam, madzagából,<br />Nézd, ez a szép ostorom van.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Add csak, ezt is elcseréljük,<br />Hadd morogjon a banya.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Uccu! bocskor, meg ne csosszanj,<br />Isten hozzád, kapufa.&nbsp;<i>El.</i></p>
</blockquote>
</blockquote>
<p><i>Kert.<br />Csongor és Kurrah.</i></p>
<p><b>Csongor</b></p>
<blockquote><blockquote>
<p>Mért, hivatlan bűnös álom,<br />Mért ömölsz el most szememre,<br />Most, midőn szerelmi kéjre<br />Földelelne szép világom?<br />Hány király ohajta, s nem jött<br />Áldomásod ón szemére,<br />Hány busongó szív könyörgött,<br />Hogy borulnál sebhelyére?<br />Mindazoktól elfutottál,<br />Itt mulatsz a boldogabbnál,<br />Aki ébren vágyna lenni,<br />Tünde karján édelegni.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Egy gyepágy kinálkozik<br />Hűvös illatú ölével,<br />S elföd a lomb ernyejével,<br />Jer, fogadd el, itt pihenj meg.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Balga, kelts, ha kedvesem jön.<br />Ah, tovább nem állhatok;<br />Vajha, míg leszúnyadok,<br />Bal szerencsém elkerüljön.</p>
</blockquote>
</blockquote>
<p><i>Elalszik.</i></p>
<p><b>Tünde, Ilma</b><br /><i>jőnek.</i></p>
<p><b>Tünde</b></p>
<blockquote><blockquote>
<p>Jaj nekem! mit látok ott?<br />Alva vár-e Csongor engem?<br />Aki érte a halálból<br />Vissza tudnék lelkesedni,<br />Alva vár-e engem ő?</p>
</blockquote>
</blockquote>
<p><b>Ilma</b></p>
<blockquote><blockquote>
<p>Tán csak rólad álmadozni<br />Szúnyadott el, mig lejőnél,<br />Mert az álom édes álom<br />Arról, kit szivünk szeret.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Hagyj el, Ilma, hagyj magamra.<br />Engedelmet, rózsaszáj,<br />Hogy virágodat szedem.</p>
</blockquote>
</blockquote>
<p><i>Megcsókolja.</i></p>
<blockquote><blockquote>
<p>Csók, szelíd galamb te, menj el,<br />Csak te vagy szelíd eléggé,<br />Mely az álmak hajnalából<br />Visszahíjad szellemét.<br />Hát nem ébredsz, édesem?<br />Visszarablott csókjaiddal,<br />Hogy fogollyá tégy, nem ébredsz?<br />Ah, hiába csattanál el,<br />Csók, te hittelen galamb,<br />Hírhozónak vissza nem térsz.<br />Csongor, ébredj - mint derűlt ég,<br />Arcod olyan, napja nincs-e?<br />Nincs-e fény, mely elfogadjon,<br />Égve, aggva kedvelődet?<br />Nyisd fel, ah, nyisd a szemet,<br />Mely megbirta szívemet,<br />Mely belőle, mint korán nőtt<br />Szép virágot, a szerelmet<br />Fölcsalá, most fagyni hagyja;<br />Nyisd fel, ah, nyisd a szemet,<br />Melyben üdvöm gondolatja<br />Fogva tartja lelkemet. -<br />Kedves, ébredj csókjaim közt,<br />Elcseréltem ajkamat,<br />Elveszítem magamat,<br />Kelj, találj fel karjaid közt. -<br />Csongor, hát nem kelsz-e fel,<br />Még ma láthatsz, holda kelve,<br />Tartományokat bejárhatsz,<br />Tévelyeghetsz, bujdokolhatsz,<br />Bú magadnak, kín nekem,<br />Nem találsz meg, soha nem!</p>
</blockquote>
</blockquote>
<p><i>Ráborúl.</i></p>
<p><b>Ilma</b><br /><i>Kurrahhoz.</i></p>
<blockquote><blockquote>
<p>Csempe szádat jól ha nézem,<br />És vitorla két fülednek<br />Lebve lógó szárnyait,<br />És ha nézem görbe lábad<br />Lőcsnek épűlt csontozatját,<br />Oh, te messze földi vendég,<br />Úgy hiszem, hogy ösmerélek.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Úgy van, s hogyne volna úgy?<br />Oh szemem világa, te!</p>
</blockquote>
</blockquote>
<p><b>Ilma</b></p>
<blockquote><blockquote>
<p>Jaj! ne mondd azt, gyík lehetnék<br />Sánta koldús tyúkszeme,<br />Csak szemed világa nem.<br />Szólj, szurokban mosdol-e,<br />Vagy mitől van, hogy pofádon<br />Szinte fénylik a sötétség,<br />Mint a rongyos csizmaszáron,<br />Melyet a szegény deák<br />Tolluírral megcsiszolgat. -<br />S mégsem ösmersz, bűnvirág te?</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Oh én csillagom, galambom.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Oh, az istenért, ne tedd azt,<br />Tégy akármit, üss agyon,<br />Csak ne kezdj el mosolyogni.<br />Oly vagy akkor, mintha társát<br />Koncvevő eb megmorogja.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Látod, angyalom, mi jó vagy,<br />Oh, én boldog szerető.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Oh, te fűzfa, oh, te tőke,<br />Mégsem ösmersz? nézz ide,<br />Böske, hitvesed vagyok.<br />Vagy, hogy megdicsértelek,<br />Az vadít el? jöszte, inkább<br />Félre nézek, úgy ölelj meg.</p>
</blockquote>
</blockquote>
<p><b>Kurrah</b><br /><i>megöleli.</i></p>
<blockquote><blockquote>
<p>Kedves, édes, házi bútor.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Oh, te puskapor szagú,<br />Hol pokolban vetted a bűzt?</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Csókot, asszony!</p>
</blockquote>
</blockquote>
<p><b>Ilma</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Jaj, megégtem;<br />Ez pokolnak fajzata.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Meg ne moccanj, mert befallak,<br />És megeszlek, mint az almát.</p>
</blockquote>
</blockquote>
<p><i>Ilma ijedten félrevonúl tőle.</i></p>
<p><b>Tünde</b></p>
<blockquote><blockquote>
<p>Jaj nekem! nem álom ez,<br />A kajánság műve inkább,<br />Elrepűle gyors időm már;<br />Menni kell, és nem remélni,<br />Mindörökre kínban élni.<br />Lelkem édes gondolatja,<br />Csongor, itt marad fölötted,<br />Vajha, oh megsíratandó,<br />Vajha még meglássalak.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Mit parancsolsz, asszonyom,<br />Majd, ha ébred, mondanom?</p>
</blockquote>
</blockquote>
<p><b>Tünde</b></p>
<blockquote><blockquote>
<p>Mondd, hogy egy szeggel magasbra<br />Villogó kardját akassza.&nbsp;<i>Magában.</i><br />Úgy gyanítom, bűn fia,<br />Eszköz e rosszban te voltál. -<br />Ilma, menjünk gyász utunkra.</p>
</blockquote>
</blockquote>
<p><i>Tünde, Ilma el.</i></p>
<p><b>Kurrah</b><br /><i>megilletvén Csongort.</i></p>
<blockquote><blockquote>
<p>Így la! ébredj, tolvaj úrfi,<br />És bámuld meg a napot.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Mintha mély sír lettem volna,<br />S benne lelkem a halál,<br />Oly sötét volt álmaimban<br />A sors, mely fölöttem áll.<br />Szólj, mi történt, míg aludtam?</p>
</blockquote>
</blockquote>
<p><b>Kurrah</b></p>
<blockquote><blockquote>
<p>A tündérek itt valának.</p>
</blockquote>
</blockquote>
<p><b>Csongor</b></p>
<blockquote><blockquote>
<p>És te, - rettentő gonoszság!<br />Alva hagytál, nem verél fel!</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Mint csalódol, jó uram.<br />Annyi szóra, annyi zajra,<br />Azt csodálom, hogy rekedtté<br />Nem levék, te meg siketté.<br />Mint szamárnak vemhe, mely<br />Édes anyját elveszíté,<br />Vagy mint a szamár maga<br />Mely kemény szelet jövendől,<br />Úgy üvölték, úgy rikolték;<br />És az a mézforradék,<br />Mit tön és nem tön miattad!<br />Fölvevénk, és meg' letettünk,<br />Szólogattunk, megsirattunk,<br />Mindhiába, nem kelél.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Átkozottak gyermeke,<br />Mindeneknél átkozottabb,<br />Haj! most merre térjek én?<br />Oh, az elveszett időt<br />Melyik isten, melyik ember<br />Szerzi vissza életemnek,<br />Elment, mint sebes hajó,<br />Nyom helyett örvényt hagyó,<br />Melyben elmém sírja nyílt meg,<br />S összetépett lelkemé.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Jobb szeretnék messze lenni.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Most hová, haj! merre menjek?<br />Szólj, midőn ment, mit beszélt?</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Azt izente, hogy magasbra<br />Tedd egy szeggel kardodat.</p>
</blockquote>
</blockquote>
<p><b>Csongor</b><br /><i>gondolkozva.</i></p>
<blockquote><blockquote>
<p>Hah! mi az? hát csalt vetének?<br />És talán e szolga arra<br />Bűnös eszközűl szegődött?<br />Úgy van, úgy van, szörnyen úgy van!<br />Csalfa szolga, halj meg érte.<br />Futsz-e? fuss bár, bűn cseléde,<br />Űzni foglak, mint az árnyék,<br />És árnyékká rontalak.&nbsp;<i>El.</i></p>
</blockquote>
</blockquote>
<p><i>Szoba.<br />Mirígy hajlékában</i></p>
<p><b>Ledér</b><br /><i>arany-fürtösen belép.</i></p>
<blockquote><blockquote>
<p>Így, ni! Most belém szerethet<br />Még a szívtelen halál is.&nbsp;<i>Énekel.</i></p>
</blockquote>
</blockquote>
<blockquote><blockquote>
<p>Túl a Tiszán, túl a Dunán,<br />&nbsp;&nbsp;&nbsp;&nbsp;&nbsp;Innen is,<br />Úgy galambom a kis leány,<br />&nbsp;&nbsp;&nbsp;&nbsp;&nbsp;Ha hamis.&nbsp;<i>Ásít.</i></p>
</blockquote>
</blockquote>
<blockquote><blockquote>
<p>Ah! biz én már únom is;<br />A bolondos vén anyó<br />Biztatott, hogy szép fiú jön,<br />S most az ördög sem köszönt be,<br />Még az ördög öccse sem.</p>
</blockquote>
</blockquote>
<p><i>Egy rózsát vesz le kebeléről, s leveleit széthintve, azokon sétálva,<br />énekel.</i></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Pesten jártam iskolában,<br />&nbsp;&nbsp;&nbsp;&nbsp;&nbsp;Térdig jártam a rózsában.</p>
</blockquote>
</blockquote>
<p><i>Hirtelen megáll.</i></p>
<blockquote><blockquote>
<p>Ah! szegény levelkék,<br />Elszaggattalak.</p>
</blockquote>
</blockquote>
<p><i>Leül, ölébe szedi a leveleket, s énekel.</i></p>
<blockquote><blockquote>
<p>Rózsalevél, kicsi rózsalevél,<br />Miért van, hogy halovánnyá lettél?<br />Halovánnyá, mint a lány orcája,<br />Mint a télnek hideg hóruhája.<br />Rózsalevél, kicsi rózsalevél -</p>
</blockquote>
</blockquote>
<blockquote><blockquote>
<p>Jaj nekem! - ki monda jajt?<br />Ah Ledér! Ledér!<br />Hol van a te régi kedved,<br />És mosolygó gyermek álmod?<br />Sírsz-e? sírj, ha nem nevethetsz,<br />Rég ohajtott köny szemedben,<br />Rózsakendő kezeidben,<br />Sírj, s töröld el könnyedet.</p>
</blockquote>
</blockquote>
<p><i>Egy kis ideig arcát eltakarva, szótlanul ül, azután hirtelen<br />fölugrik.</i></p>
<blockquote><blockquote>
<p>Hah! ki jő, mi zaj közelget?<br />Én bolondos, mit csináltam!<br />Nem, nem ezt nem állhatom ki:<br />Oh, magány, te ölsz meg engem.</p>
</blockquote>
</blockquote>
<p><b>Balga</b><br /><i>jő egy darab deszkával.</i></p>
<blockquote><blockquote>
<p>Beste lélek rosz hada!<br />Engem így elzárni tőle!<br />Ólba zártak; de kitörtem<br />Ajtaját, s ím, hordozom;<br />Aki nem hisz, lássa meg.</p>
</blockquote>
</blockquote>
<p><i>Meglátván Ledért.</i></p>
<blockquote><blockquote>
<p>Á - bocsánat, szép kisasszony.&nbsp;<i>Félre.</i><br />Vagy talán csak őkegyelme,<br />A tündér, az eszem adta.<br />Oh! beh szépen fut szegényke.</p>
</blockquote>
</blockquote>
<p><b>Ledér</b></p>
<blockquote><blockquote>
<p>Szörnyűség! a vén tarisznya<br />Ily bohókás majmot űz rám.<br />Oh, vigyorgó fakutya!<br />Nem, nem abból semmi sem lesz.<br />Megszököm! - de még előbb<br />Megcsigázom a bohót.</p>
</blockquote>
</blockquote>
<p><i>Balga felé fordul.</i></p>
<blockquote><blockquote>
<p>Ah!</p>
</blockquote>
</blockquote>
<p><b>Balga</b></p>
<blockquote><blockquote>
<p>Sohajt!</p>
</blockquote>
</blockquote>
<p><b>Ledér</b></p>
<blockquote><blockquote>
<p>Oh!</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Oh, szegényke!<br />Mint a bőjti szél az úton,<br />Oly keservesen sohajt.</p>
</blockquote>
</blockquote>
<p><i>Ledérhez, térdepelve.</i></p>
<blockquote><blockquote>
<p>Szólj, parancsolj, mit tegyek.<br />A világot, mint darab húst,<br />Érted fölfalom, ha kell. -<br />Eltaláltam, már vidámabb.<br />S ah a lelkem! hogy mosolyg,<br />Oly ördöngös kedvesen,<br />Mint a teli pinceszáj,<br />Melyben a piros bor áll:<br />Most majd én is rá sohajtok,<br />Ah!</p>
</blockquote>
</blockquote>
<p><b>Ledér</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Ah!</p>
</blockquote>
</blockquote>
<p><b>Balga</b></p>
<blockquote><blockquote>
<p>Ah!</p>
</blockquote>
</blockquote>
<p><b>Ledér</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Az élhetetlen!<br />Már nekem kell arra térnem,<br />Mert különben ott ragad. -<br />Kedves -</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Oh, én boldog állat<br />Minden emberek között!</p>
</blockquote>
</blockquote>
<p><b>Ledér</b></p>
<blockquote><blockquote>
<p>Nem vigasztalsz meg szavaddal?<br />Lásd, én bús vagyok miattad,<br />Mint az árva gerlice.</p>
</blockquote>
</blockquote>
<p><b>Balga</b></p>
<blockquote><blockquote>
<p>Oh, a lelkem gilice!<br />Tán meg is kén már ölelnem?<br />Úgyde Csongor? megbocsásson,<br />Hogy nem ő sziveltetik,<br />És hogy Balga szebb kölyök tán,<br />Arról Balga nem tehet.</p>
</blockquote>
</blockquote>
<p><b>Ledér</b></p>
<blockquote><blockquote>
<p>Ott kemény lesz térded alja -</p>
</blockquote>
</blockquote>
<p><b>Balga</b></p>
<blockquote><blockquote>
<p>Sőt itt jó helyen vagyok,<br />Hagyj pihenni lábaidnál.</p>
</blockquote>
</blockquote>
<p><b>Ledér</b></p>
<blockquote><blockquote>
<p>Oh, ökör, sőt csorda! mit csináljak?</p>
</blockquote>
</blockquote>
<p><i>Balgához.</i></p>
<blockquote><blockquote>
<p>Ím, hogy kedvedet tegyem,<br />Itt ölellek, édesem.</p>
</blockquote>
</blockquote>
<p><b>Balga</b></p>
<blockquote><blockquote>
<p>Ő ölel meg, oh, szerencse,<br />Légy szelíd bor, meg ne fojts.</p>
</blockquote>
</blockquote>
<p><b>Ledér</b></p>
<blockquote><blockquote>
<p>Szíved a rév, ott kötök ki,<br />Ékes ifju, el ne űzz.</p>
</blockquote>
</blockquote>
<p><b>Balga</b></p>
<blockquote><blockquote>
<p>Oh, én ékes ifju, én!</p>
</blockquote>
</blockquote>
<p><b>Ledér</b></p>
<blockquote><blockquote>
<p>Húnyj szemet, te gyöngyvirágom,<br />Mert megégetsz, húnyj szemet.</p>
</blockquote>
</blockquote>
<p><b>Balga</b></p>
<blockquote><blockquote>
<p>Oh, te csalfa! hát behúnyjam?</p>
</blockquote>
</blockquote>
<p><b>Ledér</b></p>
<blockquote><blockquote>
<p>Húnyd, ha kedvelsz.</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;S így maradjak?</p>
</blockquote>
</blockquote>
<p><b>Ledér</b></p>
<blockquote><blockquote>
<p>Így! szerelmed zálogáúl<br />Nem kivánok egyebet.<br />S ah, mi szép, mi kellemes vagy.&nbsp;<i>Félre.</i><br />Mint a macskafaj vakon.</p>
</blockquote>
</blockquote>
<p><b>Balga</b></p>
<blockquote><blockquote>
<p>Hát ne nézzek még szemedbe,<br />Kincsem-adta kis csalója!</p>
</blockquote>
</blockquote>
<p><b>Ledér</b></p>
<blockquote><blockquote>
<p>Légy türelmes, kedvesem.</p>
</blockquote>
</blockquote>
<p><i>Egy rongyos tömött karszéket tol maga helyébe: félre</i></p>
<blockquote><blockquote>
<p>Igy öleld atyád fiát.<br />Én tudom, hogy megszököm.&nbsp;<i>El.</i></p>
</blockquote>
</blockquote>
<p><b>Balga</b><br /><i>a széket ölelve.</i></p>
<blockquote><blockquote>
<p>Mily puhák szép karjaid,<br />Mint a szép fehér szalonna,<br />Kedves, édes oldalborda.<br />És ez a fürt - oh, ölellek.</p>
</blockquote>
</blockquote>
<p><i>A szék nagy zörgéssel összedül, Balga ijedve fölugrik, egy pamat<br />lószőr kezében maradván.</i></p>
<blockquote><blockquote>
<p>Szürke lószőr és faláb!<br />Hát ki látott ily csodát?<br />Férgek háza, bolhafészek,<br />Összezúzlak, átkozott szék,<br />Tűzre teszlek, tolvaj szerdék.<br />Mennydörgő! de nem haragszom;<br />Csongor úrfit kell kutatnom,<br />Mit csináljak, mit tegyek most?</p>
</blockquote>
</blockquote>
<p><i>Meglátja az asztalon a manók vélt örökét.</i></p>
<blockquote><blockquote>
<p>Oh szerencse! itt van a kincs.<br />Búsuljon a szamár.<br />Elég nagy feje van.</p>
</blockquote>
</blockquote>
<p><i>Öltözni kezd.</i></p>
<blockquote><blockquote>
<p>Balga vígan éli napját.<br />A bocskorba dobja lábát,<br />S úgy megy, mint a gondolat.<br />Deh! te bocskor, deh! te szíj,<br />Csongor úrfinál legyek.<br />Nos? megyünk, vagy nem megyünk?<br />Ez biz azt csoszogja: nem!</p>
</blockquote>
</blockquote>
<p><i>Mindenfélekép erőlködik fölemelkedni.</i></p>
<blockquote><blockquote>
<p>Átkozom rosz bocskora,<br />Arra vár, hogy én vigyem,<br />Vagy, hogy jól megabrakoljam.</p>
</blockquote>
</blockquote>
<p><i>Ostorozza bocskorait.</i></p>
<blockquote><blockquote>
<p>Deh, te szürke, deh, te ráró!</p>
</blockquote>
</blockquote>
<p><b>Csongor</b><br /><i>jő, s Balgát nyakon fogja.</i></p>
<blockquote><blockquote>
<p>Most szaladj, ha tudsz, hitetlen.</p>
</blockquote>
</blockquote>
<p><b>Balga</b></p>
<blockquote><blockquote>
<p>Így adod ki béremet?</p>
</blockquote>
</blockquote>
<p><b>Csongor</b></p>
<blockquote><blockquote>
<p>Úgy, hogy e helyen megöllek,<br />Áruló, ki elraboltad<br />Minden üdvösségemet.</p>
</blockquote>
</blockquote>
<p><b>Balga</b></p>
<blockquote><blockquote>
<p>Semmit én még nem raboltam,<br />Mint imént ez egy ütést,<br />Ezt is jó szübűl adád.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Csúfolódol? vessz el, álnok.</p>
</blockquote>
</blockquote>
<p><b>Balga</b></p>
<blockquote><blockquote>
<p>Úrfi! én nem értelek.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Nem? no megteszem, hogy érts.</p>
</blockquote>
</blockquote>
<p><b>Balga</b></p>
<blockquote><blockquote>
<p>Mért akarsz a földre nyomni?</p>
</blockquote>
</blockquote>
<p><b>Csongor</b></p>
<blockquote><blockquote>
<p>Hogy nyakadra hágjak, ördög,<br />És tiporjam lelkedet.</p>
</blockquote>
</blockquote>
<p><i>A manók jószágaikat mutogatva, hirtelen általmennek a színen.</i></p>
<blockquote><blockquote>
<p>Hah! mi ez? te kétszer is vagy,<br />Balga itt, és Balga ott.</p>
</blockquote>
</blockquote>
<p><b>Balga</b></p>
<blockquote><blockquote>
<p>Bocskor itt, és bocskor ott.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Most gyanítom! a manó volt,<br />Aki megcsalt képed által.</p>
</blockquote>
</blockquote>
<p><b>Balga</b></p>
<blockquote><blockquote>
<p>Most tudom, mért nem mehettem<br />És nyakamra mért tiportál.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Oh! a végtelen világon<br />Senki nincs boldogtalan,<br />Én egyedűl vagyok az.</p>
</blockquote>
</blockquote>
<p><b>Balga</b></p>
<blockquote><blockquote>
<p>És miért? a bocskorért!<br />A bocskor nem csizma bár,<br />Lopni mégsem illik azt is;<br />És az ördög visszaváltja,<br />Ami hozzá tartozik.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Balga, hallod.</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Hallom, úrfi.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Jőj nyomomba.</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;És hová?</p>
</blockquote>
</blockquote>
<p><b>Csongor</b></p>
<blockquote><blockquote>
<p>Azt ne kérdd, ha még hivem vagy.</p>
</blockquote>
</blockquote>
<p><b>Balga</b></p>
<blockquote><blockquote>
<p>S így örökké bujdosásra<br />Szántad ifju éltedet?</p>
</blockquote>
</blockquote>
<p><b>Csongor</b></p>
<blockquote><blockquote>
<p>Mindörökké, és azon túl!<br />Égjen bár le akkorára<br />A magas dél fénysugára,<br />Mint egy kisded fénybogár,<br />Mely az égben félve jár,<br />S úgy bolyongjon egyedűl<br />A sötétlő végtelenben,<br />Hogy magát se lássa többé:<br />Én tüzénél akkor is még,<br />Tünde, érted bujdosandom.&nbsp;<i>El.</i></p>
</blockquote>
</blockquote>
<p><b>Balga</b></p>
<blockquote><blockquote>
<p>Már, ha úgy van, ám, jerünk bár,<br />Míg csak annyi lesz belőlem,<br />Mint egy elfőtt birkaláb,<br />Én is bujdosó leendek,<br />És evendem, és ivandom,<br />Míg csak bennem, s benne tart.</p>
</blockquote>
</blockquote>
<p><i>Elindúl, kis várat után ismét jő.</i></p>
<blockquote><blockquote>
<p>Birkalábot emlegettem,<br />Vajjon, ahová nem tettem,<br />A szekrényben ott van-e?</p>
</blockquote>
</blockquote>
<p><i>Amint a szekrényt nyitja, Mirígy alakja áll előtte.</i></p>
<blockquote><blockquote>
<p>Huh, Mirígy! a vén utálat.</p>
</blockquote>
</blockquote>
<p><i>Ajtó felé fut, ott is Mirígy alakjával találkozik.</i></p>
<blockquote><blockquote>
<p>Jaj fejemnek, jaj szememnek,<br />Mily csodán kell borzadoznom!<br />Két alakban egy boszorkány,<br />Itt is, ott is ő, az undok:<br />Söprü fegyver van kezeiben,<br />Rút halál sötét szemeiben,<br />Csongor úrfi! jaj! segítség.<br />Ablak, ajtó, merre vagytok,<br />Jaj fejem, jaj tomporom!</p>
</blockquote>
</blockquote>
<p><i>Mirígy alakjai kétfelől söprüvel kergetik, mig végre az ablakon<br />kiugrik. Mirígy alakjai egyesülnek.</i></p>
<p><b>Mirígy</b></p>
<blockquote><blockquote>
<p>Minden el van veszve, minden!<br />És kacag bolond Mirígyen<br />A pokolnak feneke.<br />Hát Mirígy csak oly eke,<br />Olyan szolga dáb pemét,<br />Melyen minden gyáva szánthat,<br />Minden gyáva lovagolhat?</p>
</blockquote>
</blockquote>
<p><i>Haragosan dobbant lábaival.</i></p>
<blockquote><blockquote>
<p>Nem, nem, mondd pokol, hogy nem,<br />Zúgj, ha hallod, és feleld: nem.</p>
</blockquote>
</blockquote>
<p><b>Föld alól</b></p>
<blockquote><blockquote>
<p>Nem! nem! nem!</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Itt vagy, itt vagy, érzelek.<br />Átok érte, hogy feleltél,<br />Átok háladíj gyanánt.<br />Halld tehát: egy jós lakik<br />Vén berek közt sziklarésben,<br />Kétszer alszik három hétben,<br />Azt helyéről messze űzöm<br />S én jövendölök nevében.</p>
</blockquote>
</blockquote>
<p><b>Föld alól</b><br /><i>kacaj.</i></p>
<blockquote><blockquote>
<p>Hahaha!</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Tetszik, úgy-e? megteszem,<br />Tünde, Csongor elmenendők<br />A bereknél, és tanácsot<br />Tőlem, általam veendők.<br />És elrontom a szerelmet,<br />És helyette veszedelmet<br />Mag gyanánt vetek beléjök,<br />Hogy magokban vesszenek.</p>
</blockquote>
</blockquote>
<p><b>Földali hang</b></p>
<blockquote><blockquote>
<p>Nem! nem! nem!</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Ha szolgáltam valaha,</p>
</blockquote>
</blockquote>
<p><b>Földali hang</b></p>
<blockquote><blockquote>
<p>Hahaha!</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Lelket vittem útaidra,</p>
</blockquote>
</blockquote>
<p><b>Földali hang</b></p>
<blockquote><blockquote>
<p>Hahaha!</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Csúfolódol? tán meleg van,<br />Hogy kacajt ütsz kínaidban?<br />Gyáva szellem, vessz magadban!<br />Egy meg kettő három a szám,<br />Nélküled megy végre munkám.&nbsp;<i>El.</i></p>
</blockquote>
</blockquote>
<p><i>Föld alatt nagy kacaj.</i></p>
<p><i>Barlang. Mindenfelől sűrű lombos fáktól árnyékozva, előtte borított<br />kút. Mirígy jő s a kutat feltakarja</i></p>
<p><b>Mirígy</b></p>
<blockquote><blockquote>
<p>Itt van a kút, a jövendő<br />Mélyen nyugszik tűkörében.<br />Lássa sorsa visszáját benn<br />A szűz, mely partjára feljő.</p>
</blockquote>
</blockquote>
<p><i>A kutat háromszor kerülvén.</i></p>
<blockquote><blockquote>
<p>Forrj kút habja, forrj,<br />Tajtékot sodorj,</p>
</blockquote>
</blockquote>
<p><i>Egy írást tart a kút fölé, mely magátúl meggyúl.</i></p>
<blockquote><blockquote>
<p>Csalfa eskü vérrel irva,<br />Bűnös szívtől lángra gyúlva;<br />Mély vizedbe hull le hamva,<br />Forrj, kút habja, forrj.</p>
</blockquote>
</blockquote>
<p><i>Megáll.</i></p>
<blockquote><blockquote>
<p>Csillag, melyen a halál<br />Csonton, embercsonton áll,<br />Felhő, mely a sírra száll,<br />Ahol vérzik a fűszál,<br />Szél, mely tűzben lángolál,<br />Bennveszők siralminál,<br />Szálljatok le, szálljatok le.<br />A jós kútba nézzetek le.</p>
</blockquote>
</blockquote>
<p><i>Eltávozik a kúttól.</i></p>
<blockquote><blockquote>
<p>Mintha jőne, akit várok.<br />Itt jön, itt van, lássa most,<br />Amit meg sem álmodott;<br />Én pedig Csongort hozom meg.<br />Hogy jövendőt itt vegyen.<br />Évek éve múlhatik,<br />Míg egyűlnek útaik.&nbsp;<i>El.</i></p>
</blockquote>
</blockquote>
<p><b>Tünde, Ilma</b><br /><i>jőnek.</i></p>
<p><b>Tünde</b></p>
<blockquote><blockquote>
<p>Ilma, jó jel!</p>
</blockquote>
</blockquote>
<p><b>Ilma</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Jaj, minő hely!<br />Itt boszorkány lakhatik.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Oh nem, itt egy jós lakik,<br />Egy rideg nő, mely időkben<br />Búvárkodva messze lát,<br />S a leendők fonalát<br />Tartja biztosan kezében.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Már ha úgy van, kesztyűt huzzunk,<br />Itt van a szép kis tenyér,<br />Tiszta, mosdott, és fehér.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ah, mi boldog pillanat!<br />A varázskút nincs befödve,<br />Nem lebeg gyász fátyola.<br />Boldog, aki most belenéz,<br />Azt nem éri bánat és vész,<br />Kedvez annak csillaga.<br />Haj! de mégis rettegek,<br />Borzadás fog el jövendőm<br />Még nem látott képinél.<br />Ilma, menj elő te, nézz be,<br />És beszéld el, mit látsz benne.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Legfölebb is zöld vizet,<br />S egy pár pislogó szemet,<br />Mely az úszó békafejből<br />A világra fölnevet.</p>
</blockquote>
</blockquote>
<p><i>Lenéz a kútba.</i></p>
<blockquote><blockquote>
<p>Ah nem, ah nem, Balga lelkem,<br />Hát te vagy, te oly alant?<br />Mit csinálsz ott a hüvösben,<br />Mit csinálsz ott, gyönyörű?<br />Jer föl, égek, olvadok,<br />Mint a gyenge vaj vagyok.<br />Oh! a lelkem hogy szeret,<br />Csókot kér, nem kenyeret;<br />Jőj; ha nem jösz, én megyek le,<br />S ott találom enyhemet.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ilma, látom, lelked örvend,<br />S boldogsága özönében<br />Fürdik, mint a víg madár.<br />Hagyj most engem, hagyj lenéznem!</p>
</blockquote>
</blockquote>
<p><b>Ilma</b></p>
<blockquote><blockquote>
<p>Ah! mért versz ki álmaimból,<br />Fogfájásra ébredek.</p>
</blockquote>
</blockquote>
<p><i>Még egyszer lenéz a kútba.</i></p>
<blockquote><blockquote>
<p>Balga, Balga, kedvesem,<br />Nem pártolsz el, úgy-e nem?</p>
</blockquote>
</blockquote>
<p><b>Tünde</b><br /><i>a kúthoz közelítve.</i></p>
<blockquote><blockquote>
<p>Csillagok kik a jövendőt<br />Fénybetűvel kék mezőben<br />Irjátok le a nagy égben,<br />Ti, a menny szép szemei,<br />Kedvezőn mosolygjatok<br />A varázskút éjjelébe:<br />Sorsom nyugszik rajtatok.</p>
</blockquote>
</blockquote>
<p><i>Lenéz.</i></p>
<blockquote><blockquote>
<p>Ah, mi táj az, mely világ!<br />Zöld mezőben egy leányka<br />S egy kis bárány játszanak,<br />Szép és ifju a leányka,<br />Fürge s dévaj a kis állat,<br />És játékok oly vidám,<br />Olyan boldog, mint magok.<br />Hah! de mely gyász tűnemény az?<br />Hős fiú jön fegyverestűl,<br />Vérben, porban lankadottan,<br />Elborúl a szűz előtt.<br />S ím, a lányka összetépi<br />Hó ruhája fodrait,<br />A sebesre felkötözi<br />Keble patyolatjait.<br />Hálabuzgón föltekint<br />A vitéz - oh, mennyi kínt<br />Kell megérnem! ő az, ő az,<br />A hitetlen szerető,<br />S a leányka - jaj nekem -</p>
</blockquote>
</blockquote>
<p><b>Ilma</b></p>
<blockquote><blockquote>
<p>Asszonyom, ne állj tovább így;<br />Mert szoborrá változol.&nbsp;<i>Félre.</i><br />Balga tán megtetszett neki,<br />Attól tartok, elszereti.&nbsp;<i>Tündéhez.</i><br />Asszonyom, ha engeded,<br />Inkább osztozom veled. -<br />Nem szól, hallgat, sír szegény,<br />Én pedig fohászkodom.&nbsp;<i>Ásít.</i></p>
</blockquote>
</blockquote>
<p><b>Tünde</b></p>
<blockquote><blockquote>
<p>Boldog, tán nem boldog lányka,<br />Mondd, hová vesz nézeted?<br />Ah! mi van csalárd szemében,<br />Mely lerejtett kincs, hogy azt,<br />Mint buvár a gyöngyöket,<br />Oly epedve, oly örömmel<br />Mélyen, híven keresed?<br />Ah, ne higyj az ál sugárnak -<br />Ah, ne higyj, de mit beszélek?<br />Oh, szerelmem álmai!<br />Már ölében a leányka,<br />Harca gyenge, mint maga,<br />Csókja ég már arcain,<br />A hitetlen, mely adóúl<br />Régen engem illetett;<br />S melyet annyi gondom ápolt,<br />Annyi édes aggodalmam,<br />Ketten ők szerelmimen<br />Nélkülem hogy osztakoznak!<br />Jaj nekem, jaj kárhozottnak!<br />A ligetben andalogva<br />Járnak ketten boldogúl,<br />S a bárányka, mint szerelmem,<br />Árván, búsan, elhagyottan,<br />Fejcsüggesztve jár utánok;<br />Játszó társa már nem játszik,<br />Ah, vagy játszik, és eljátssza<br />Rég ohajtott üdvömet.<br />Járnak, mennek a ligetben,<br />A mindig mélyen és mélyebben.<br />Ott kaján lomb, itt könnyim,<br />Ah! nem látnak szemeim.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Már ez mégis szörnyüség;<br />Vesszen a rosz kútja! inkább<br />Eltemessük, mint hogy ártson.<br />Asszonyom, nézd, itt a kő -</p>
</blockquote>
</blockquote>
<p><b>Tünde</b></p>
<blockquote><blockquote>
<p>Oh nem, Ilma, el kell vennem<br />Sors kezéből a keservnek<br />Telmértékű poharát.<br />Most vagy máskor el kell vennem,<br />Vagy az elme, vagy szerelmem<br />Győzni fognak szívemen.</p>
</blockquote>
</blockquote>
<p><i>Ismét a kútba néz.</i></p>
<blockquote><blockquote>
<p>Mit találok? új vidék;<br />Puszta tenger, puszta szirt,<br />És a szirton a leányka,<br />Eltemetve bánatába,<br />Bomlott szívvel, bomlott hajjal<br />Néz a hullám távolába.<br />Jaj! hová lön üdvössége,<br />Hol szerelme kéjei?<br />A hitetlen fut hajóján,<br />Mint a szélvész, mely virágot<br />Tört le, fut kegyetlenűl.<br />És a szirton áldozatja,<br />A megcsalt lány, összerogy!<br />Égő szíve lángjait<br />Oltják tenger habjai.</p>
</blockquote>
</blockquote>
<p><i>Eltávozik a kúttól.</i></p>
<blockquote><blockquote>
<p>Ilyen minden férfi szív?<br />S Csongor annyi kellemekkel,<br />Olyan arccal, oly szemekkel,<br />Csongor öldökölhet így?<br />Kárhozott légy, csalfa kút,<br />Kárhozott a szellem is,<br />Mely pokolnak bűntövéből<br />A világra felhozott.<br />Puszta légy, és elvadúlt,<br />És vadúljon messze tőled<br />Minden, ami boldog és jó.<br />Oh, hitemnek romladéka,<br />Bánat! merre viszlek el!&nbsp;<i>El.</i></p>
</blockquote>
</blockquote>
<p><b>Ilma</b></p>
<blockquote><blockquote>
<p>Mely baj ez már meg' nekem!<br />Még Balgával sem csevegtem,<br />S asszonyom már elmegyen.</p>
</blockquote>
</blockquote>
<p><i>A kúthoz lép.</i></p>
<blockquote><blockquote>
<p>Balga lelkem, egy pogácsa<br />Van zsebemben, nézd, galambom,<br />Azt is itt hagyom neked.</p>
</blockquote>
</blockquote>
<p><i>Egy darab süteményt hajít le a kútba, melyre az nagy lángot vet;<br />Ilma sikoltva elszalad, Mirígy feljő a kútból a láng után.</i></p>
<p><b>Mirígy</b></p>
<blockquote><blockquote>
<p>Már megjártam útamat.<br />Kis leányzó képeiben,<br />Jóstanácsot elfogadni,<br />Csongort erre csaltam el.</p>
</blockquote>
</blockquote>
<p><i>A kúthoz megy.</i></p>
<blockquote><blockquote>
<p>Kút leánya,<br />Kút csodája,<br />Kelj, ha keltelek,<br />Menj, ha küldelek.<br />Kút palackja,<br />Kút galambja,<br />Szállj, ha intelek.<br />Kút leánya,<br />Kút csodája,<br />Légy az ifju<br />Csalogánya;<br />Hol hazája<br />Várva várja,<br />Megpihentét<br />Ott találja:<br />Csak szerettét,<br />Soha Tündét,<br />Bár kivánja,<br />Meg ne lássa,<br />Mindörökre,<br />Mindörökre,<br />Ne találja.</p>
</blockquote>
</blockquote>
<blockquote><blockquote>
<p>Kész a jóslat veszedelme,<br />Itt a vendég, most helyemre.</p>
</blockquote>
</blockquote>
<p><i>Fekete fátyollal befödi a kutat s a barlangba rejtezik.</i></p>
<p><i>Csongor, utóbb Balga jőnek.</i></p>
<p><b>Csongor</b></p>
<blockquote><blockquote>
<p>Merre tűnt el a leányzó?<br />Jóslatot, mondott, vehetnem,<br />Csak követném nyomdokát.<br />Itt vagyok, huh! mily vidéken,<br />Itt ez a hely borzadásnak,<br />Félelemnek gyászhelye:<br />Ez lesz a jós lakhelye.</p>
</blockquote>
</blockquote>
<p><i>A barlanghoz fordúlva.</i></p>
<blockquote><blockquote>
<p>Jós, időknek hű buvára,<br />Jós a szirtek templomában,<br />A homállyal s gondolattal<br />Társalkodva lakozó,<br />Jós, ha jósnak hívatol,<br />S nem vagy, a név ellenére,<br />Rosznak, gyásznak hirdetője,<br />Szólj, szerelmem sorsa milyen,<br />Merre törjek, merre térjek,<br />Kedvesemhez hogy elérjek?</p>
</blockquote>
</blockquote>
<p><b>Szózat</b></p>
<blockquote><blockquote>
<p>Amit látni fogsz, kövesd,<br />Szép leányka, meg ne vesd,<br />Arca csendes, mint az est,<br />Kit hunyó naprózsa fest;<br />Szeme tündök, mint az est,<br />Melyben csillag fénye reng,<br />Lába könnyü, mint az est,<br />Mely a szellőn játszva leng,<br />Úta arra, hol az est<br />Alkonyába dőlni kezd,<br />Arra indúlj, ott pihenj meg,<br />Ott találod a kegyest.</p>
</blockquote>
</blockquote>
<p><i>A fátyol emelkedik, alóla a kútból egy leányalak tün föl, mely<br />Csongornak integetve tovaleng.</i></p>
<p><b>Csongor</b></p>
<blockquote><blockquote>
<p>Álmok édes képzeménye,<br />Csodaszűlte szűz alak,<br />Szólj, ki vagy, menny küldeménye?<br />Csalsz-e, vagy jól láttalak?<br />Ah! megállj, vagy bár sietve<br />Menj világon s végeken túl,<br />Csongor nem remeg bajoktúl,<br />Fog követni, menj elő.&nbsp;<i>El.</i></p>
</blockquote>
</blockquote>
<p><b>Balga</b></p>
<blockquote><blockquote>
<p>Bámulok, meg' bámulok,<br />Szám csekély a bámulásnak,<br />De ha egyre bámulok,<br />Majd egyedűl maradok.</p>
</blockquote>
</blockquote>
<p><i>A barlanghoz fordulva.</i></p>
<blockquote><blockquote>
<p>Asszony'ám! - nem hall! - nagyasszony!<br />Jaj! nagyot hall nyomorú.<br />Néne, egy kis jó tanácsot.</p>
</blockquote>
</blockquote>
<p><i>Azalatt egy palack bor s egy sült galamb emelkedik a kútból,<br />s Balga homlokába ütköznek.</i></p>
<blockquote><blockquote>
<p>Óha! még bizony kivernék<br />Mind a két szemem világát. -<br />Lánclobogó! az bizony bor,<br />S ez meg' olyan sült galamb.<br />Amint én nem vagyok az.<br />Szállj le, szép piros palackom,<br />Szállj le hozzám, szép galambom,<br />Meg nem eszlek, meg nem iszlak,<br />Csak szivecskémhez szorítlak!<br />Nem hiszik, s az nagy baj! oh, én<br />Árva elhagyott legény.<br />Intenek, hogy nyomba menjek,<br />Engem úgyse! megteszem.<br />Várjatok meg, hej! megyek már,<br />Itt vagyok már, szálljatok le,<br />Had fogódzzam bennetek.<br />Hujju huj! ha sapka vagy,<br />Üsd le azt a rőt palackot.</p>
</blockquote>
</blockquote>
<p><i>Süvegét utánok hajítja s el.</i></p>
<p><b>Mirígy</b><br /><i>előjön.</i></p>
<blockquote><blockquote>
<p>Meglön amit, s mint akartam,<br />Most aranyfa, szép gyümölcsöd,<br />Szép almád nekem terem.<br />Meglopom, meg! az lesz dolgom,<br />S a manókat kergetem.</p>
<div>&nbsp;</div>
</blockquote>
</blockquote>
  </div>
<div id="node-12" class="section-4">
  <h1 class="book-heading">Ötödik felvonás</h1>
  <p>&nbsp;Kietlen táj. Tünde és Ilma jőnek.</p>
<p><b>Ilma</b></p>
<blockquote><blockquote>
<p>Hol vagyunk itt, asszonyom,<br />Mely kietlen tartományban?<br />Én, ha engem kérdenének,<br />Jobb szeretnék messze lenni,<br />Legalábbis olyan messze,<br />Mint Pozsonytól Hortobágy.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Légy nyugodt, s ne aggj veszélytől,<br />Hű árnyéka bánatomnak,<br />Itt az Éj országa van.<br />A gyűlölt fény birodalma<br />Lelkem annyi fellegét<br />Nyílsugárral hasogatja,<br />Nem kivánom szebb egét;<br />Ide húz a bú homálya,<br />A reménynek csüggedése,<br />És a csüggedés reménye<br />Itt találják honjokat.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Ah, bizony nem jól találják.<br />Kis szemem már úgy kinyílt,<br />Mint a tányérbélvirág.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ah, a szív is úgy nyilik meg,<br />Mint sötétben a szemek.<br />Boldogságban zárva tartja<br />Rózsaszínü ajtaját,<br />Az örömnek gazdag árja,<br />Hogy ne fojtsa el lakát;<br />Búban, kínban, szenvedésben<br />Titkos mélyeit kitárja,<br />Hogy, ha még van, a reménynek<br />Elfogadja sugarát.</p>
</blockquote>
</blockquote>
<p><b>Ilma</b></p>
<blockquote><blockquote>
<p>S ezt hogy tudjuk, ily kietlen<br />Földre kelle bujdokolnunk,<br />Hogy madár se jőjön onnan,<br />Ahol nap van és világ?</p>
</blockquote>
</blockquote>
<p><b>Tünde</b></p>
<blockquote><blockquote>
<p>Légy türelmes, bánatommal<br />Vég utat tesz most szerelmem:<br />Itt vesz enyhet vagy halált.<br />Jer, kövess e vég utamban,<br />S lássad ott az Éjt magát.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Mit csináljak, merre fussunk?</p>
</blockquote>
</blockquote>
<p><b>Tünde</b></p>
<blockquote><blockquote>
<p>Puszta parton fátyolában<br />Egy komoly bús asszony ül:<br />Csermely folydogál előtte,<br />Csillagokkal tündökölve -</p>
</blockquote>
</blockquote>
<p><b>Ilma</b></p>
<blockquote><blockquote>
<p>Borzadok, ha rátekintek.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ő az, kit keres reményem,<br />Ő az Éj gyász asszonya.<br />Nála vannak rejtve mélyen<br />A jövendők titkai,<br />Kérni fogjuk elborulva,<br />S esküinkkel kényszeríteni,<br />Hogy felfödjék ajkai.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Jaj, ne menjünk; mintha szólna,<br />Érthetetlen hangokat<br />Mormol ajka.</p>
</blockquote>
</blockquote>
<p><b>Tünde</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Álmodik,<br />S a pataknak elbeszéli<br />Halhatatlan álmait.<br />Várakozzunk, mert boszúja,<br />Véghetetlen és sulyos,<br />Éri azt, ki háborítja.</p>
</blockquote>
</blockquote>
<p><b>Éj</b></p>
<blockquote><blockquote>
<p>Sötét és semmi voltak: én valék,<br />Kietlen, csendes, lény nem lakta Éj,<br />És a világot szültem gyermekűl.<br />Mindenható sugárral a világ<br />Fölkelt ölemből; megrázkódtatá<br />A semmiségnek pusztaságait,<br />S ezer fejekkel a nagy szörnyeteg,<br />A Mind, előállt. Hold és csillagok,<br />A menny csodái lőnek bujdosók<br />Kimérhetetlen léghatárokon.<br />Megszűnt a régi alvó nyúgalom:<br />A test megindúlt, tett az új erő,<br />S tettekkel és mozgással gazdagon<br />Megnépesűlt a puszta tér s idő,<br />Föld és a tenger küzdve osztozának<br />Az eltolt légnek ősi birtokán;<br />Megszünteté a tenger habjait,<br />S melyet haraggal ostromolt imént,<br />Most felmosolyga mélyiből az ég;<br />S mint egy menyasszony, szépen és vidáman<br />Virágruhába öltözött a föld.<br />A por mozogni kezdett és az állat,<br />S királyi fejjel a lelkes porond,<br />Az ember lőn, és folytatá faját,<br />A jámbort, csalfát, gyilkost és dicsőt. -<br />Sötét és semmi vannak: én vagyok,<br />A fény elől bujdokló gyászos Éj. -<br />A féreg, a pillanat búboréka,<br />Elvész; idő sincs mérve lételének.<br />Madárt a szárny, a körmök állatot<br />Nem váltanak meg, kérges büszke fát<br />Letesznek századoknak súlyai.<br />Az ember feljő, lelke fényfolyam,<br />A nagy mindenség benne tűkrözik.<br />Megmondhatatlan kéjjel föltekint,<br />Merőn megbámúl földet és eget;<br />De ifjusága gyorsan elmulik,<br />Erőtlen aggott egy-két nyár után,<br />S már nincs, mint nem volt, mint a légy fia.<br />Kiirthatatlan vággyal, amig él,<br />Túr és tünődik, tudni, tenni tör;<br />Halandó kézzel halhatatlanúl<br />Vél munkálkodni, és mikor kidőlt is,<br />Még a hiúság műve van porán,<br />Még kőhegyek ragyognak sírjain,<br />Ezer jelekkel tarkán s fényesen<br />Az ész az erőnek rakván oszlopot.<br />De hol lesz a kő, jel, s az oszlopok,<br />Ha nem lesz föld, s a tenger eltünik.<br />Fáradtan ösvényikből a napok<br />Egymásba hullva, összeomlanak;<br />A Mind enyész, és végső romjain<br />A szép világ borongva hamvad el;<br />És hol kezdve volt, ott vége lesz:<br />Sötét és semmi lesznek: én leszek,<br />Kietlen, csendes, lény nem lakta Éj.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Ah, szegény bús asszonyságnak<br />Milyen furcsa álmai vannak!</p>
</blockquote>
</blockquote>
<p><b>Tünde</b></p>
<blockquote><blockquote>
<p>Borzadással tölt el e szó.<br />Borzadással issza lelkem<br />A mulóság poharát.<br />Most jer, Ilma, jer, közelgjünk<br />Tisztelettel elborúlva.<br />Illessük meg fátyolát.</p>
</blockquote>
</blockquote>
<p><b>Éj</b></p>
<blockquote><blockquote>
<p>És a sötéten túl van a világ -<br />Mi vakmerő kéz illet engemet,<br />Mulandóságról békén álmodót?<br />Ösmerlek, nyughatatlan lányka, te;<br />Tündérhazádban üdvnek századi<br />Valának megszámlálva éltedűl,<br />De föld szerelme vonta szívedet,<br />A fényhazából földre bujdosál,<br />S mert boldogságod ott is elhagyott,<br />Segélyt keresni későn visszatérsz;<br />De mindörökre számkivetve légy,<br />Legyen, mint vágytál, a kis föld hazád,<br />Órákat élj a századok helyett,<br />Rövid gyönyörnek kurta éveit.<br />Indúlj, ne lásson itt tovább szemem;<br />Mert, aki halhatatlan Éj vagyok!<br />Olyan sötétté teszlek, mint az árny,<br />Hogy rózsaberkiből a szerelem<br />Irtózva nézzen, mint iszonyra, rád,<br />S illat helyett gyötörjön vad tövis.<br />Menj, menj, mert amit mondtam, megteszem.</p>
</blockquote>
</blockquote>
<p><i>Tünde, Ilma el.</i></p>
<blockquote><blockquote>
<p>Omoljatok nem késő habzatok,<br />Az Éj az álmok partjain bolyong.&nbsp;<i>(El)</i></p>
</blockquote>
</blockquote>
<p><i>Hármas út vidéke. Csongor a leányalak után jő.</i></p>
<p><b>Csongor</b></p>
<blockquote><blockquote>
<p>Csalfa, tündér, játszi kép te<br />A világon s életen túl,<br />Merre csábít gyorsaságod?<br />Százszor véllek megragadni!<br />Százszor e megdobbanó szív<br />Készűl csalfa szívedet<br />Elfogadni szerelemmel,<br />És te eltünöl suhanva,<br />Mint az élet, mint az álom;<br />Nyughatatlan lábaiddal<br />Meg nem várod jöttömet.<br />Intesz újra? Nem hiszek.<br />Hányszor puszta dombokon,<br />Hol vezérléd útamat,<br />Hányszor láttalak megállni,<br />Nyílt kebellel, nyílt karokkal?<br />Vágyaimtól részegen<br />Elfelejteném a bolyongást,<br />És nem láttam a kietlent,<br />Mert te, szív és szem csalója,<br />Téged láttalak, s imádtam<br />Fátyolodnak titkait.<br />Állj, meg, állj meg, és ne hagyj el,<br />Add jutalmát annyi kínnak,<br />Hagyj pihennem karjaid közt,<br />És elsírnom veszteségim<br />Mondhatatlan séreit.</p>
</blockquote>
</blockquote>
<p><i>Fellép a hármas útra.</i></p>
<blockquote><blockquote>
<p>Hah, itt vagy egyszer annyi vágy után!</p>
</blockquote>
</blockquote>
<p><i>A leányalak eltűnik.</i></p>
<blockquote><blockquote>
<p>Mi volt ez? árnyék! és én hol vagyok!</p>
</blockquote>
</blockquote>
<p><i>Kis ideig gondolkozva áll.</i></p>
<blockquote><blockquote>
<p>Forrás után a szarvasnő eped,<br />Nő-társ után a szarvasgím, oroszlán<br />Mind a kettőnek űzi nyomdokát.<br />Forráshoz ér a nő, a gím nejéhez,<br />S erője dúló vadnak célt mutat.<br />A hangya futkos, apró léptei<br />Alig mutatnak járást, és halad;<br />Nagy távolokról, gátak ellenére,<br />Fáradva és mozogva hon terem;<br />Földhöz ragadtan mász a vak csiga,<br />De a természet válhatatlanúl<br />Hátára tette biztos hajlakát,<br />Mikor kivánja, hon van, s elpihen:<br />Elérhetetlen vágy az emberé,<br />Elérhetetlen, tündér, csalfa cél!<br />S miért az olthatatlan szomj, miért<br />Rejtékeny álom, csalfa jóslatok,<br />S remény vezérrel eltűrt, hosszas út,<br />Ha, ahol kezdtem, vége ott legyen,<br />Bizonytalanság csalfa közepén?<br />Oh, hármas útnak kétes ál köre,<br />Mi más kebellel léptem föl reád,<br />Virág reményim reggelében akkor,<br />Most kínnal rakva, búval gazdagon<br />Az elhanyatlott szívnap alkonyán!</p>
</blockquote>
</blockquote>
<p><b>Balga</b><br /><i>jő a lebegő étkek után.</i></p>
<blockquote><blockquote>
<p>Hát én mindig éh legyek,<br />S únhatlan csak szomjuhozzam?<br />És e gyomrot, és e torkot<br />Csak bolonddá tartogassam?<br />Aki hús vagy, rossz galambhús!<br />Akit egresből csináltak,<br />Bor! megállj, vagy összeontlak,<br />Itt e kővel fejbe sujtlak.<br />Ha! leszállnak - Balga! halkan,<br />Szőrmentében bánj velök most.<br />Hóha! Hóha! így, csak így,<br />Rég igy kellett volna már.</p>
</blockquote>
</blockquote>
<p><i>Fellép a hármas útra, s mint étkeihez akar nyúlni, elomlanak.</i></p>
<blockquote><blockquote>
<p>Mi ez? homokká lettél, rosz palack,<br />Sivány homokká porlol, döggalamb?<br />S azért van éhem, hogy most port egyem:<br />Te átkozott, te csámpaláb, megállj;<br />Inkább galambbá sűlök e helyen,<br />S egyen meg, aki éhebb, mint magam.</p>
</blockquote>
</blockquote>
<p><i>A földre veti magát.</i></p>
<p><b>Csongor</b></p>
<blockquote><blockquote>
<p>Hah! mely kalandor nép közelg felém,<br />Tépetten, mint a vert had, s szomorún?<br />S bút lássak, ismét bú elől futó?<br />De enyh a bajnak látni társait:<br />Bevárom őket, ők sem boldogok.</p>
</blockquote>
</blockquote>
<p><b>Kalmár</b><br /><i>mankóján támolyogva jő.</i></p>
<blockquote><blockquote>
<p>Segíts tovább, te fáradt, gyenge láb,<br />Segíts, te gyámbot, rossz lábpótolék,<br />Te mégis hű vagy: köszvény, zsibbadás<br />Nem rontanak meg, jó, rossz út között<br />Nem válogatva mégy, amerre kell.<br />S a pályavéget ér az útazó,<br />Vénsége zordon, bús, rideg telén,<br />Még tűzre rak, s utószor felhevűlve,<br />Végigtekint a tarka életen,<br />Mint a ruhán, mely hajdan dísze volt,<br />Most a szegénység ronda bélyege<br />Az elkopott fény foltjait mutatja. -<br />Hol vagytok, összehordott kincseim?<br />Reményem fája dúsan felvirúlt,<br />S arany virágit szélvész szórta el.<br />Megitta tenger, amit föld adott,<br />A víz ajándit föld rabolta meg,<br />S a sors szegődi kénye, mely emelt,<br />Most zsámolyává tette hátamat.<br />Kik ösmerék, mig volt, csak pénzemet,<br />Nem ösmernek rám most az emberek,<br />S a büntetésnek súlya rajtam az,<br />Hogy mégis nálok kell segélyt találnom.<br />Ki ád a fáradottnak enyhelyet?<br />Ételt ki ád az éhnek, és italt<br />A lankadónak, bús és szomj miatt?<br />Ki ád a bujdosónak rejteket,<br />Paloták urának hajdan, víg torok<br />Gazdáját vendégűl ki híja meg,<br />Hogy a lehullott csontot fölvegye?<br />Egykor selyemmel bélett sors fiát,<br />Ki köntösít fel most ruhátalant<br />Dér és nap ellen, szél és zápor ellen?<br />Ki a szem ellen, mely megbánt, ha néz,<br />Botránkozással fordul el, ha látott,<br />S még inkább, mint dér, zápor s szél, gyötör?<br />Segíts tovább, te fáradt gyenge láb,<br />Segíts tovább, te gyámbot: menni kell,<br />Gazdálni a mulékony életen,<br />Imez bojtorjántermő zálogon,<br />Még a halál, a váltó, nincsen itt.&nbsp;<i>El.</i></p>
</blockquote>
</blockquote>
<p><b>Balga</b><br /><i>ki eddig csak fejét emelgette, most fölül.</i></p>
<blockquote><blockquote>
<p>De már evvel majd Balga sem cserél.<br />Az istenadta milyen sápogást tesz.<br />Egyik lélekzet benne szomjuság,<br />A másik éhezet, s a rongy miatt<br />Olyan vitorlás, mint a szélmalom;<br />Mért nem lesz szélmalommá? - Hát ki az,<br />Ki hág fel ismét, mely ország fia,<br />Olyan szemekkel, mint egy üstökös?<br />Ha úgy lehetne, amint nem, talán<br />A földet is kirúgná láb alól.<br />De, Balga, csitt! most bölcsebb száj nyilik.</p>
</blockquote>
</blockquote>
<p><b>Fejedelem</b><br /><i>jő.</i></p>
<blockquote><blockquote>
<p>Égsz még, s nem égsz el, nap, mely verve látsz?<br />Rengsz, s el nem omlol, föld, e láb alatt,<br />Mely vérjelekkel nyomta hátadat?<br />Ha ölnyi térben hírem, és magam<br />Bőven tanyázunk, mért e hosszas út?<br />Mért e hegyekkel büszke földdarab<br />Egy sírhalommá nem lesz, nem nagyobbá,<br />Mint mennyi kell, hogy lábamat kinyujtsam?<br />Magam szeretnék lenni, mint valék,<br />A földön úr, és föld a föld alatt;<br />Ez a homok faj, mely mohón tenyész,<br />Ne mondaná, ha rajtam elmegyen:<br />Imitt királynak gázolom porát.<br />Le a fejről, te hitvány cifraság,<br />Te csalfa fényből alkotott ragyogvány,<br />El a kezekből, fejedelmi bot,<br />Erőtök nincs, míg volt, én voltam az.<br />Ez a kebel volt műhely ezrekért,<br />Magában és magától szüntelen<br />A hír s dicsőség tettein koholt. -<br />Fenségben ültem, mint a bérci kő,<br />Rokon szív nélkül, szörnyen egyedűl.<br />Az átvirrasztott éjek rémei,<br />A barna gondok, szélvészháború,<br />Villám s hideg fény voltak táborom;<br />Lábamnál nyílt és hervadt a virág;<br />De úr valék, s betöltve a hiány.<br />Egy gondolat volt, én gondoltam azt,<br />Akarat csak egy volt, én akartam azt,<br />S egyik végtől a másikig hatott.<br />Itt várak dőltek, bérc múlt, víz kitért,<br />Amott merészen kelt új épület,<br />A sivatag csodája, s tornyokat<br />Határon túl a felhők közt viselt.<br />Intettem, és egy ország puszta lön,<br />Akartam, és egy másik támadott.<br />Ki adja vissza múlt hatalmamat?<br />&nbsp;&nbsp;&nbsp;&nbsp;&nbsp;Gyermek volt a nép, bábok istenei;<br />Én fölneveltem őket, báb helyett<br />Kitettem a hírt, s bátor fajzatok<br />Erőt nevelve, őrző gondomon<br />Nagy nemzetekké serdűlt a világ:<br />Nyakamra nőttek, s mely nagy tő valék,<br />Most földre húztak önnön ágaim.<br />Tehettem mindent, s mindent megtevék,<br />Hatalmamom túl egy volt, s azt kivánták,<br />A mindeneknek tetszőt! nem tevém;<br />Mert nem tehettem, és elért bajom.<br />&nbsp;&nbsp;&nbsp;&nbsp;&nbsp;Titkos haraggal, mélyen s gyászosan,<br />Mint a setét pók, szőtt az árulás,<br />A bizalomnak hószín fonalát,<br />Mely vad kezei közt tüstént megszakadt,<br />A rossz gyanúnak barna szálival<br />Fércelte össze csalfán s ördögűl;<br />S jött a hizelgés hímes köntösében,<br />Mely a barátság képivel kivűl,<br />Benn szerte vonszolt arccal a boszút,<br />S gyilkos haragnak rejté szörnyeit.<br />Kellett az áldozat, s én lettem az.<br />&nbsp;&nbsp;&nbsp;&nbsp;&nbsp;Mi van még hátra? merre költözünk?<br />Lefeküdtem, s rám villant az ég tüze,<br />Fölvernek onnan, és ön álmaim<br />Nem hagynak alunni olyan szűk helyen.<br />Mely kéz mutatja most meg síromat?<br />Ha már letettem e nehéz fejet,<br />Ez a lélek, mely roppant termetével<br />Láng-óriásként égi boltot üt,<br />Hol lel magának méltó temetőt?<br />Lázadj fel, tenger, bérc, te hullj alá,<br />Gördűlj ki, föld, e fáradt láb alól,<br />Szakadjatok rám, égő csillagok,<br />Romlásotok harsogása jel legyen,<br />Hogy egy királyi lélek sírba megy.&nbsp;<i>El.</i></p>
</blockquote>
</blockquote>
<p><b>Balga</b></p>
<blockquote><blockquote>
<p>Ha ez király volt, mérges lehetett,<br />Huh! mily kegyetlen dolgokat beszél,<br />Sajnálnom kéne, és csak bámulok,<br />Mint aki szappant vett a sajt helyett.</p>
</blockquote>
</blockquote>
<p><i>A tudós mélyen elmerűlve jő.</i></p>
<blockquote><blockquote>
<p>Mit látok? oh, ez cifra élet itt.<br />Hová botorkál szalmaszál uram,<br />Hová, te donga, görbe lécdarab?<br />Háromszor menykő! ez van ám csehűl.<br />Ha söprünyélből vannak emberek,<br />Ez a királyok. S milyen szintelen!<br />De tátogat már, halljuk a harist.</p>
</blockquote>
</blockquote>
<p><b>Tudós</b></p>
<blockquote><blockquote>
<p>Az élhetetlenség<br />És halhatatlanság<br />Két nagy dolog, két régi fejtörés.<br />Az élni nem tudónak baj, hogy él,<br />A halhatatlannak baj, hogy halni kell,<br />S melyik nagyobb, azt méltó kérdeni.<br />&nbsp;&nbsp;&nbsp;&nbsp;&nbsp;Az élhetetlen? nem tud halni is,<br />S ez, ami őt legárvábbá teszi;<br />Mert a szegény, földhöz ragadt fiú,<br />Kit még az ág is húz, a gyáva szív,<br />Kit a leány is megcsal; a bolond,<br />Kin a szerencse nyargal föl-alá,<br />Az érdem, mely magára hagyva teng,<br />S az életen túl várja díjait;<br />Éjfél barátja a vak, életunt,<br />S kinek nejével más hivalkodik,<br />Ki' tartományán más uralkodik,<br />A pénzülő, a kockák vert fia,<br />A szívbeteg, szerelme martaléka,<br />S minden reményhez esküdött bohó,<br />Mindez, ha halni tudna, mily hamar<br />Látnók az élhetetlenségek vég baját!<br />&nbsp;&nbsp;&nbsp;&nbsp;&nbsp;Ellenben a halhatatlannak is,<br />Ha halni még előbb nem köllene,<br />Mi könnyü dolga volna e világon.<br />De így sem él, sem hal, csak tébolyog<br />Lét és nem lét közt, mint a vert kuvasz,<br />Kit udvarából a juhász kitilt.<br />S mért élhetetlen? vagy mért halhatatlan,<br />Mért élhetetlen, aki élni vágy,<br />S mikor nem az, mért halhatatlan akkor?<br />Élet- s halálban mért az a&nbsp;<i>lehet,</i><br />Az&nbsp;<i>élhet, halhat</i>&nbsp;mért van eltörölve? -<br />S én nem kivántam, hogy legyek, s vagyok!<br />Majd nem kivánnék halni, s meghalok!<br />S akkor, ha láttam hitványságomat,<br />Tán úgy kivánnám, s meg nem halhatok!<br />S örökre nem! nem! mindig nem! gyötör.</p>
</blockquote>
</blockquote>
<p><i>Homlokára üt.</i></p>
<blockquote><blockquote>
<p>Ki vagy te, aki bennem háborogsz?<br />Ész, vagy nem ész? elő! hadd lássalak.</p>
</blockquote>
</blockquote>
<p><i>Merőn kinyujtott tenyerébe néz, mintha valamit róla elszállni látna.</i></p>
<blockquote><blockquote>
<p>Így! pille voltál, most már lepke vagy?</p>
</blockquote>
</blockquote>
<p><i>Örjöngősen előbbre lépve.</i></p>
<blockquote><blockquote>
<p>Megállj! ne menj még, én is elmegyek. -<br />Nem áll meg, elmegy, elhagy, eltünik -<br />Sötét van, álmadozzunk, itt az éj.&nbsp;<i>El.</i></p>
</blockquote>
</blockquote>
<p><b>Csongor</b></p>
<blockquote><blockquote>
<p>Mit láttam én, mi vándor arcokat!<br />Megjöttek régi ösmerőseim.<br />Nem mint a fecske, mely tavaszt jelent,<br />Mint zajmadár a vészben, jöttek el,<br />Búmat nagyítók, gyász történetekkel.<br />Fordúlt szerencse ül a gazdagon,<br />(Szerencse hátán ült ő egykoron),<br />S ki a világot rabbá tenni ment,<br />Most - s mennyi gyötrelemmel! halni megy.<br />Betette könyvét a tudós, s ki a<br />Tudás határát érni láttatott,<br />Most túl azon, kétségek tengerében,<br />Mint egy veszendő sajka, hányatik,<br />S kormányon ész helyett a dőreség,<br />Csillagra nem tekintve, céltalan<br />Áll a habok közt, melyek elnyelendik,<br />S a rá ragyogó szörnyeken mosolyg.<br />El a világnak ál tekintetétől.<br />Koldús a gazdagság, a hatalom<br />Leszállt fokáról, hamvadott üszök<br />A tudománynak napszövetnéke,<br />S közöttök a nem boldog szerelem,<br />Mint a magányos gerle, nyögve jár.<br />El innen a magánynak rejtekébe,<br />El, ahol ember nem hagyott nyomot.<br />Derűs homályban, szélmoraj között<br />Az észmerengés búja ott lakik.<br />Ott álmadoztat ifju képzelődést<br />Elmúlt szerelm és meghiúlt remény,<br />S a szív halála lassu, nem gyötör.&nbsp;<i>El.</i></p>
</blockquote>
</blockquote>
<p><b>Balga</b></p>
<blockquote><blockquote>
<p>Elmenjünk hát, s ne lássunk több csodát?<br />S pusztába menjünk, s éktelen vadonba?<br />De menni kell, ott mégis fű terem,<br />S ezentúl Balga nem kényeskedik,<br />Szénával él, mint a rivó szamár,<br />És vizzel, mint az eb. Szegény fejem!<br />Nem süt nekem már Böske lágy cipót,<br />És nem vet ágyat nap leszálltakor;<br />Inséggel, amint kezdtük, hagyjuk el,<br />S mi a futások vége? döghalál.&nbsp;<i>El.</i></p>
</blockquote>
</blockquote>
<p><i>Szabad tér. Egy elvadult kert közepében. Tünde, Ilma jőnek.</i></p>
<p><b>Tünde</b></p>
<blockquote><blockquote>
<p>Vége vándorútainknak,<br />Állj meg, Ilma, és pihenj.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Hála isten! hogy megjöttünk.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Itt e táj volt, e fenyér,<br />Hol legelsőbb andalogva<br />Ültetém a szerelemnek<br />A gyönyörfa sarjadékát.<br />Ért aranygyümölcse már,<br />És a vágy, s e szív elől<br />Elszedé a sors viharja.<br />Álljon újlag e helyen,<br />A kopárnak bámulandó<br />Dísze, s messze tündököljön.<br />És ha hű még, és hivem,<br />Akit nem felejt szerelmem,<br />Csalfa jóslat ellenére<br />Itt találjon enyhhelyére:<br />De ha hűtlen, és a jóslat<br />Képe nem csal, akkor, ah!<br />Hervadj, hervadj, drága fa.<br />Hervadásnak átka rajtad.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Mily kegyetlen szózat ez?<br />Hát ha férfi hűtelen volt,<br />Olyan ritkaság-e az,<br />S egy hitetlen szív miatt<br />Minden férfit kell gyülölni,<br />És nem inkább kegybe venni?<br />Nem jöhet szebb, vagy ha nem szebb,<br />Nem jöhet jobb? és ha nem jobb,<br />Nem jöhet más, aki szinte<br />Férfi, mint a többi volt?<br />Asszonyom, ha kérnem engedsz,<br />Változtasd parancsodat,<br />Kár az ilyen ritka fát,<br />Egy hirtelen férfiért,<br />Hervadásra vesztegetni;<br />Mert, ha így megy mindenütt,<br />Nem marad fa, nem marad lomb,<br />S hervadásnak vége nem lesz,<br />Amig férfi és fa van.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Akkor váljék bár örökre<br />A természet hervataggá,<br />S bú és bánat lakja azt,<br />De ha boldogúl szerelmem,<br />Akkor itt e puszta domb<br />Fénylakommal díszesedjék;<br />E vadon, mely mint ijesztő,<br />Áll a néma sivatagban,<br />És a hajdan ékes kertnek<br />Már benőtte útait,<br />Akkor mint egy éden álljon,<br />S benne e kicsinded élet,<br />Mint egy rózsa, úgy virítson<br />Csermelyárnak partjain.<br />Harmat gyöngye hullja meg,<br />Ifju napfény melegítse,<br />Égi szellő hűtögesse,<br />S méhajakkal, mézajakkal<br />Lopja róla hajnalonként<br />A szerelem csókjait.<br />S hervadása érje bár:<br />Szép volt, s édes illatú.<br />De jer, Ilma, félre innen,<br />Várjuk, mit hoz a szerencse.<br />&nbsp;&nbsp;&nbsp;&nbsp;&nbsp;Lég kicsinded szellemi,<br />&nbsp;&nbsp;&nbsp;&nbsp;&nbsp;Gyenge Nemtők, szálljatok,<br />&nbsp;&nbsp;&nbsp;&nbsp;&nbsp;Legyetek fám őrei.<br />&nbsp;&nbsp;&nbsp;&nbsp;&nbsp;Minden bűnöst, minden ártót<br />&nbsp;&nbsp;&nbsp;&nbsp;&nbsp;Tőle messze tiltsatok.&nbsp;<i>El.</i></p>
</blockquote>
</blockquote>
<p><b>Ilma</b></p>
<blockquote><blockquote>
<p>Így van! a legjobb tanács is,<br />Mint a bunda nyár hevében,<br />Félre s zugba vettetik.<br />Isten hozzád, drága fa,<br />Férfihűség képe vagy,<br />Elhervadtál, odavagy!&nbsp;<i>El.</i></p>
</blockquote>
</blockquote>
<p><b>Nemtők</b><br /><i>éneke a légben</i></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Játszadozunk,<br />&nbsp;&nbsp;&nbsp;&nbsp;&nbsp;S az óra halad,<br />&nbsp;&nbsp;&nbsp;&nbsp;&nbsp;Légi lakunk<br />&nbsp;&nbsp;&nbsp;&nbsp;&nbsp;Van csillag alatt.<br />S a csillag, ha este mosolygva kijő,<br />Tündöklik utána az égi mező.<br />&nbsp;&nbsp;&nbsp;&nbsp;&nbsp;Csillag után<br />&nbsp;&nbsp;&nbsp;&nbsp;&nbsp;Jár kis seregünk,<br />&nbsp;&nbsp;&nbsp;&nbsp;&nbsp;Menny kapuján<br />&nbsp;&nbsp;&nbsp;&nbsp;&nbsp;Át játszva megyünk.<br />Ki hí le, ki hí le, a földre ki hí?<br />A menny ragyog, ékes; a föld gyönyörű.</p>
</blockquote>
</blockquote>
<p><i>A nemtők egymás után a földre szállanak.</i></p>
<p><b>Első</b></p>
<blockquote><blockquote>
<p>Hop! leszálltam, itt vagyok,<br />Ej! beh csiklandós fü ez.</p>
</blockquote>
</blockquote>
<p><b>Második</b></p>
<blockquote><blockquote>
<p>Hop! leszálltam, itt vagyok.<br />Könnyű szellő, lengedezz.</p>
</blockquote>
</blockquote>
<p><b>Harmadik</b></p>
<blockquote><blockquote>
<p>Hop! leszálltam, itt vagyok.<br />Gyenge harmat, permetezz.</p>
</blockquote>
</blockquote>
<p><b>Nemtőkirály</b></p>
<blockquote><blockquote>
<p>Szűzleányszív dobogása bölcsőm,<br />Ki kér tőlem boldogságot kölcsön?<br />Szűzleányszív dobogása ringat,<br />Ott aluszom, s a kis lány kacsingat.</p>
</blockquote>
</blockquote>
<p><b>Ötödik</b></p>
<blockquote><blockquote>
<p>Kedvesb illat a virágnál,<br />És az illat én vagyok.</p>
</blockquote>
</blockquote>
<p><b>Hatodik</b></p>
<blockquote><blockquote>
<p>Ah! leszálltam, itt vagyok,<br />A sohajtás én vagyok.</p>
</blockquote>
</blockquote>
<p><b>Hetedik</b></p>
<blockquote><blockquote>
<p>Szép leánynak ajakán<br />Minden csókért csók a vám:<br />Én mosolygó csók vagyok.</p>
</blockquote>
</blockquote>
<p><b>Nyolcadik</b></p>
<blockquote><blockquote>
<p>Várjatok meg, várjatok meg,<br />Én az égő szív vagyok.</p>
</blockquote>
</blockquote>
<p><b>Kilencedik</b></p>
<blockquote><blockquote>
<p>Gyönyör úrfi én vagyok.<br />Mit csináljunk, hadnagyok?</p>
</blockquote>
</blockquote>
<p><b>Többen</b></p>
<blockquote><blockquote>
<p>Játsszunk, játsszunk!</p>
</blockquote>
</blockquote>
<p><b>Mások</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Micsodát?</p>
</blockquote>
</blockquote>
<p><b>Némelyek</b></p>
<blockquote><blockquote>
<p>Méhcsoportot, rózsafát.</p>
</blockquote>
</blockquote>
<p><b>Első</b></p>
<blockquote><blockquote>
<p>A királyné én leszek.</p>
</blockquote>
</blockquote>
<p><b>Második</b></p>
<blockquote><blockquote>
<p>Én kis gyenge raj leszek.</p>
</blockquote>
</blockquote>
<p><b>Többen</b></p>
<blockquote><blockquote>
<p>Mink is, mink is raj leszünk.<br />Andalogva és dönögve<br />Ágról ágra röppenünk.</p>
</blockquote>
</blockquote>
<p><b>Harmadik</b></p>
<blockquote><blockquote>
<p>Én virágzó rózsafa -</p>
</blockquote>
</blockquote>
<p><b>Nemtőkirály</b></p>
<blockquote><blockquote>
<p>Álljatok meg, itt egy ág van,<br />Égi tőből sarjadék.<br />Hogy virúljon föl porában,<br />Itt mulassunk, itt enyelgjünk<br />Tiszta, édes illatában.</p>
</blockquote>
</blockquote>
<p><b>Második</b></p>
<blockquote><blockquote>
<p>Adsz-e rózsát, rózsafa?</p>
</blockquote>
</blockquote>
<p><b>Harmadik</b></p>
<blockquote><blockquote>
<p>Pille vagy, te menj tova.</p>
</blockquote>
</blockquote>
<p><b>Második</b></p>
<blockquote><blockquote>
<p>Ah! nem, én kis raj vagyok,<br />Szánj meg, oly szomjú vagyok.</p>
</blockquote>
</blockquote>
<p><b>Harmadik</b></p>
<blockquote><blockquote>
<p>Mit ihatnál?</p>
</blockquote>
</blockquote>
<p><b>Második</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Harmatot.</p>
</blockquote>
</blockquote>
<p><b>Harmadik</b></p>
<blockquote><blockquote>
<p>S mely jutalmát adhatod?</p>
</blockquote>
</blockquote>
<p><b>Második</b></p>
<blockquote><blockquote>
<p>Csókot érte vagy hatot.</p>
</blockquote>
</blockquote>
<p><b>Harmadik</b></p>
<blockquote><blockquote>
<p>Nem kell! nem kell!</p>
</blockquote>
</blockquote>
<p><b>Második</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Meghalok!</p>
</blockquote>
</blockquote>
<p><b>Harmadik</b></p>
<blockquote><blockquote>
<p>Illatot szíj, azt adok.</p>
</blockquote>
</blockquote>
<p><b>Második</b></p>
<blockquote><blockquote>
<p>Szíttam, ah, s megrészegűltem,<br />Szárnyaimmal lankadok,<br />Hullok, hullok, jaj, lehulltam,<br />Rőt levelke ing alattam.<br />Ah! beh jó itt, ah! beh lágy,<br />Jertek, társak, itt fürödjünk.</p>
</blockquote>
</blockquote>
<p><b>Többen</b></p>
<blockquote><blockquote>
<p>Jertek oda, mézet szedjünk.<br />Rózsaillat, rózsaharmat, rózsaágy,<br />Ah! beh kedves, ah! beh édes, ah! beh lágy.</p>
</blockquote>
</blockquote>
<p><i>A harmadikat sorra csókolják.</i></p>
<p><b>Harmadik</b><br /><i>sírva.</i></p>
<blockquote><blockquote>
<p>Jaj, nekem, jaj! hagyjatok,<br />Tüske szúrja lábamat.</p>
</blockquote>
</blockquote>
<p><b>Első</b></p>
<blockquote><blockquote>
<p>Jaj nekem, jaj! bágyadok,<br />Hangya csípi arcomat.</p>
</blockquote>
</blockquote>
<p><b>Második</b></p>
<blockquote><blockquote>
<p>Légy ijesztget, s szunyog bánt,<br />Hagyjuk e rossz tartományt.</p>
</blockquote>
</blockquote>
<p><i>Mirígy jő.</i></p>
<p><b>Nemtőkirály</b></p>
<blockquote><blockquote>
<p>Hah! mi jő, mely förtelem.</p>
</blockquote>
</blockquote>
<p><b>Negyedik</b></p>
<blockquote><blockquote>
<p>Rátekintni gyötrelem.</p>
</blockquote>
</blockquote>
<p><b>Kilencedik</b></p>
<blockquote><blockquote>
<p>Képtelen fej, fejtelen kép,<br />Mindene rút, maga sem szép.</p>
</blockquote>
</blockquote>
<p><b>Első</b></p>
<blockquote><blockquote>
<p>Lába kéz, és keze láb,<br />Hagyjuk itt e vad csodát.</p>
</blockquote>
</blockquote>
<p><b>Nemtőkirály</b></p>
<blockquote><blockquote>
<p>Vissza, vissza, vissza;<br />A föld nem nekünk való,<br />Durva, zordon és csaló.</p>
</blockquote>
</blockquote>
<p><i>Elszállanak.</i></p>
<p><b>Mirígy</b></p>
<blockquote><blockquote>
<p>Mit csinált itt e kölyökhad?<br />Azt tudom, hogy rárivaszték,<br />S játszadozni elfelejt.<br />S most, aranyfa, jőj velem,<br />Ifjuságnak drága fája,<br />Tán lehull a kor homálya,<br />Almádat ha ízlelem.<br />Asszonyod már nem keres,<br />Mert búvában epedezve<br />Nincs e tájhoz többé kedve;<br />Megcsalám, és odavesz. -<br />Áslak, áslak, addig áslak<br />Körmeimmel, míg kivájlak.</p>
</blockquote>
</blockquote>
<p><i>Vájni kezd a fa tövében. A manók háromfelől jőnek.</i></p>
<p><b>Kurrah</b></p>
<blockquote><blockquote>
<p>Mit találok, mely szerencse!</p>
</blockquote>
</blockquote>
<p><b>Berreh</b></p>
<blockquote><blockquote>
<p>Mely öröm, hogy összejöttünk.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Szent a béke már közöttünk.</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Merre jártunk?</p>
</blockquote>
</blockquote>
<p><b>Kurrah</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;A hegyen túl.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Én a völgyeken mulattam.<br />Há te, bátya?</p>
</blockquote>
</blockquote>
<p><b>Berreh</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Tengeren túl!<br />Elszakadt a bocskorom.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Egy boszorkányt hátba vágtam,<br />Elszakadt az ostorom.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Fergeteg jött, a palástot<br />összetépte hátamon.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Mit csináljunk, mit miveljünk?<br />Zúg az éhség ölyve bennünk.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Szép mulatság a zene,<br />Ím, egy régi cimbalom.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Én egy rozzant hegedűnek<br />Régi fáját hordozom.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Három a szám! hangotokhoz<br />Bodzasípomat fuvom.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Csendesen! mit látok ott?</p>
</blockquote>
</blockquote>
<p><b>Berreh</b></p>
<blockquote><blockquote>
<p>Mely dicső ág a kopáron!</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Halljátok tanácsomat,<br />Készen vár ránk a szerencse,<br />Csak kezet kell nyujtanunk.</p>
</blockquote>
</blockquote>
<p><b>Berreh, Duzzog</b></p>
<blockquote><blockquote>
<p>Halljuk, halljuk.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;A fa ott<br />Egy tündérnek égi fája,<br />S aki azt körmével vájja,<br />Az Mirígy, a vén gonosz.<br />Rajta menjünk, megkötözzük,<br />Hárskötéllel összefűzzük,<br />Hársfa lyukba cövekeljük;<br />Míg világ lesz a világ,<br />Onnan el nem szabadúl,<br />A tündér ezt látni fogja;<br />S végtelen jutalmat ád.</p>
</blockquote>
</blockquote>
<p><b>Berreh, Duzzog</b></p>
<blockquote><blockquote>
<p>Úgy van, úgy van, s úgy legyen,<br />Itt teremjünk hirtelen.&nbsp;<i>El.</i></p>
</blockquote>
</blockquote>
<p><b>Mirígy</b></p>
<blockquote><blockquote>
<p>Ág, ki hitvány görbe ág vagy,<br />Hol pokolban ágaznál el,<br />Hogy gyöködhöz nem jutok?<br />Vagy kivánod, ezt a földet<br />Hogy keresztűl vájjam érted!<br />Megteszem!</p>
</blockquote>
</blockquote>
<p><i>A manók rajta mennek.</i></p>
<p><b>Kurrah</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Ha meglehetne!<br />Most mozogj, ha tudsz, zsivány.</p>
</blockquote>
</blockquote>
<p><i>Tünde és Ilma távolról látszanak.</i></p>
<p><b>Mirígy</b></p>
<blockquote><blockquote>
<p>Hah! kiket lát itt szemem,<br />Átkozottak, összetéplek.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Nem lehet!</p>
</blockquote>
</blockquote>
<p><b>Mirígy</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Megvakítlak.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Nem lehet.</p>
</blockquote>
</blockquote>
<p><b>Mirígy</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Bocsássatok,<br />Vagy hernyóvá változtatlak,<br />S pille lesz belőletek.</p>
</blockquote>
</blockquote>
<p><i>A manók kacagnak.</i></p>
<blockquote><blockquote>
<p>Hah, hogy úgy van! nem lehet.<br />Kérni kell tán, és igérni,<br />És igértet meg nem adni. -<br />Oldjatok meg, gyermekim.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Mondd fiadnak a vizekben,<br />Aki békát fojtogat.</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Maszlagot nyelétek-e,<br />Hogy reám dühűltetek?</p>
</blockquote>
</blockquote>
<p><b>Berreh</b></p>
<blockquote><blockquote>
<p>Tán nem ösmerünk, zsivány?</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Jersze, száradj meg a fán.</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Mely bohóság tőletek?<br />E fa, látjátok, magában<br />Áll előttünk, elhagyatva;<br />Mert szerelmes ültetőjét<br />Megcsalám, és nem jön érte,<br />Átokkal néz e vidékre.<br />S mind e kincs nekünk marad.<br />Én tevém; de osztozunk,<br />Oldjatok meg, oldjatok meg,<br />És felezve osztozunk.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Új csalással súlyosodtál,<br />Hogy lepottyanj, mint a vackor,<br />S végezd undok létedet.<br />Jer, kövess, nincs irgalom:<br />Hársfa lyukban fogsz hüselni,<br />Zárva, fogva mindörökre,<br />S élni, míg rosz lelked élhet;<br />Jer, ne szólj, mert mindhiába!<br />Egyszer szólj csak éltedben,<br />Ezredévi rejtekedben,<br />Akkor is azt: jaj nekem!</p>
</blockquote>
</blockquote>
<p><i>A manók hurcolják Mirígyet.</i></p>
<p><b>Mirígy</b></p>
<blockquote><blockquote>
<p>Éj legyen napfényetek,<br />Méreg minden étketek;<br />Mérges harmat hintse meg,<br />És utálat főzze meg.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Hadd beszéljen, míg beszélhet.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Hársfa lyukban majd regélhet.</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Nyomorogjon lelketek,<br />Béna koldus testetek,<br />Mint a rosz szekér legyen;<br />Fájjon ülve, fájjon állva,<br />Csikorogjon ébren, alva,<br />És ijesszen álmotokból.<br />Legvidámabb múlatástok<br />Fogcsikorgatás legyen.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Jól van, jól, öreg; de menjünk;<br />Vagy szorítsak torkodon?</p>
</blockquote>
</blockquote>
<p><b>Mirígy</b></p>
<blockquote><blockquote>
<p>Jaj nekem!</p>
</blockquote>
</blockquote>
<p><b>Kurrah</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Hah, csakhogy jajgatsz!<br />Jőj sietve, és ne nyögj.&nbsp;<i>El.</i></p>
</blockquote>
</blockquote>
<p><i>Tünde és Ilma, kik eddig rejtekben állottak, előjőnek.</i></p>
<p><b>Tünde</b></p>
<blockquote><blockquote>
<p>Mit kell végre hallanom!<br />E gonosznak áldozatja<br />Voltanak hát üdveim?<br />Most gyanítom csalait,<br />S borzadozva nézek vissza,<br />Mint ki örvényt lát nyomában,<br />Melyen átkelt, szembehúnyva.<br />Csongor, ah! gyanúm megölt<br />Egy lakót, a bizodalmat<br />E kebelben, mely hived;<br />Most az újra éledez,<br />S éledése több öröm,<br />Mint birása volt előbb.<br />S Éj, ki nem nagy bűnömért<br />Fényházamból számkivettél,<br />S kis gyönyört és kéjt igértél,<br />Add meg őket, s nem sohajtok<br />Fogyhatatlan évekért.</p>
</blockquote>
</blockquote>
<p><i>A manók visszajőnek, s Tünde előtt térdre borúlnak.</i></p>
<blockquote><blockquote>
<p>Keljetek fel, barna szolgák.<br />Mindent láttam, és tudok.<br />Keljetek fel, már ezentúl<br />Udvaromnak népei,<br />Gazdagon jutalmaimmal,<br />Bőven, fényben fogtok élni.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Hála érte, hála s áldás!</p>
</blockquote>
</blockquote>
<p><b>Berreh</b></p>
<blockquote><blockquote>
<p>Mit parancsolsz, hogy tegyünk?</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Mit kivánsz, hogy ne tegyünk?</p>
</blockquote>
</blockquote>
<p><b>Tünde</b></p>
<blockquote><blockquote>
<p>E vidéken rejtekezve<br />Vizsga lesben álljatok,<br />És ha kit látandatok<br />A fatőben megpihenni,<br />Tartsátok meg itt kötözve,<br />S jőjetek hírt mondani.&nbsp;<i>El.</i></p>
</blockquote>
</blockquote>
<p><b>Kurrah</b></p>
<blockquote><blockquote>
<p>Teljesítve lesz parancsod.&nbsp;<i>Ilmához.</i><br />S lányasszonyka meg sem állna?<br />Vagy nem ösmer, úgyebár?</p>
</blockquote>
</blockquote>
<p><b>Ilma</b></p>
<blockquote><blockquote>
<p>Hát ki ösmer téged, undok?</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Aki egykor fenn a kertben<br />Balga néven nevezett,<br />S csókjával megenyvezett.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Hát te volnál? meglehet.<br />Ösmerem lépésedet.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>És ha kérdenem szabad,<br />Mily neműnek ösmered?</p>
</blockquote>
</blockquote>
<p><b>Ilma</b></p>
<blockquote><blockquote>
<p>Sánta voltál, most bicegsz.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Kedves! - oh, hadd illetem meg<br />Szép ruhája fodrait.</p>
</blockquote>
</blockquote>
<p><b>Ilma</b></p>
<blockquote><blockquote>
<p>Majd letépem, fúlj meg rajtok.&nbsp;<i>El.</i></p>
</blockquote>
</blockquote>
<p><b>Duzzog</b></p>
<blockquote><blockquote>
<p>Vajjon! lássa bár az ember,<br />A hernyóból pille lett.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Ráröpült a csipkefára,<br />S pillangóra elveszett.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Mit csevegtek? kémekedve<br />Jertek, álljunk leshelyünkre:<br />A jutalmak napja vár.&nbsp;<i>El.</i></p>
</blockquote>
</blockquote>
<p><b>Csongor</b><br /><i>jő.</i></p>
<blockquote><blockquote>
<p>Meddig égsz még e kebelben,<br />Mint szorúlt tűz a hegyekben,<br />Oh, beteg szív régi búja?<br />Legrettentőbb háborúd<br />E kebelt még meddig dúlja?<br />A kivánság elhagyott,<br />Mely, mint rózsaajku méh,<br />Űlt gyönyörnek kútfejénél;<br />Mely keservim éjjelébe<br />Szebb jövőnek küldte fényét,<br />A reménység elhagyott;<br />Csak te vagy hű, csak te vagy társ,<br />Szűnhetetlen gyötrelem;<br />Tél a szívnek, tél az észnek,<br />Kétségb'ejtő szerelem,<br />Csak te nem hagysz, s mint sötét por,<br />Mint felhő a vész elől,<br />Hasztalan fut szűm előled.</p>
</blockquote>
</blockquote>
<p><i>A manók leseikből kirohannak, s megragadják.</i></p>
<p><b>Duzzog</b></p>
<blockquote><blockquote>
<p>Aki lelked van! megállj.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Meg ne moccanj.</p>
</blockquote>
</blockquote>
<p><b>Csongor</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Hol vagyok?<br />Mely szilaj hang zúg fülembe?<br />Oh, ebek, hát véretekkel<br />Fessem a mezőt? el innen,<br />Vagy vasat nyel, aki bánt.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Ember, add meg magadat.<br />Éhen vesztél volna úgyis,<br />Most majd fellógasztalak.</p>
</blockquote>
</blockquote>
<p><i>Megkötözik.</i></p>
<p><b>Berreh</b></p>
<blockquote><blockquote>
<p>Felmagasztalunk, ne búsúlj.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Ej! tudom, hogy majd lejőnél,<br />Ha szemedbe pillant a dél.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Nem, nem! jobb ott a magasban,<br />Szellő hűti talpait.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Varju száll a homlokára.</p>
</blockquote>
</blockquote>
<p><b>Duzzog</b></p>
<blockquote><blockquote>
<p>Kár! kár! kár! szemét kivájja.<br />Jó éjszakát.</p>
</blockquote>
</blockquote>
<p><b>Berreh</b></p>
<blockquote><blockquote>
<p>Jó éjszakát.</p>
</blockquote>
</blockquote>
<p><b>Kurrah</b></p>
<blockquote><blockquote>
<p>Nemsokára látjuk egymást.</p>
</blockquote>
</blockquote>
<p><i>A manók el.</i></p>
<p><b>Csongor</b></p>
<blockquote><blockquote>
<p>Csongor! erre kell-e jutnod,<br />Hogy szerencséd alkonyán,<br />Pór kezek kötözzenek meg,<br />És gunyolják sorsodat?<br />Hát vitézlő karjaidnak<br />Hol maradt el pártfogása?<br />Félni nem tudó szivednek<br />Győzhetetlen bátorsága,<br />Hol maradt az áruló el,<br />Pór kezektől hogy ne vessz el?<br />Haj, nem ők! a fájdalom,<br />A kegyetlen ölyv, s a bánat<br />Győztek engem, s kötve tartják<br />Rég kifáradt lelkemet.<br />Hogy romoljak el, mi szükség<br />Ellenimnek összegyűlni?<br />Ellensége én magamnak<br />Többet ártok, mint ölőim,<br />Többet, mint a várt halál.</p>
</blockquote>
</blockquote>
<p><i>Zene távolról.</i></p>
<blockquote><blockquote>
<p>Hah! mi ez? mely hangzatok,<br />Mely varázsos zengemény?<br />Mért kelnek ki sírjaikból<br />A kivánat és remény?<br />Mért boronganak szememben<br />Boldog álom képei,<br />S mintha lelkem újra élne,<br />A szerelmnek és örömnek<br />Várja vendég népeit.<br />Engedek már, engedek,<br />A megrendűlt idegeknek<br />Nyúgalom kell s enyhület.<br />Fájdalom! jó éjszakát,<br />Csongor búcsút mond örökre,<br />S kedvesének szép szeméről<br />És gyönyörről álmodik.</p>
</blockquote>
</blockquote>
<p><i>Lefekszik a fa tövébe s elszúnyad. Tünde s a manók jőnek.</i></p>
<p><b>Kurrah</b></p>
<blockquote><blockquote>
<p>Nézd, kegyelmes asszonyom,<br />Híveid mit cselekedtünk,<br />Egy zsiványt itt megkötöttünk.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ő az, ő az - oh, örök sors,<br />Mely örömdíjt nevelél föl<br />Annyi búnak kínain!&nbsp;<i>A manókhoz.</i><br />Oldjátok meg őt vigyázva,<br />S őrhelyére mindenik<br />Álljon el, mig híva nem lesz.</p>
</blockquote>
</blockquote>
<p><i>A manók feloldják Csongort, s elmennek.</i></p>
<blockquote><blockquote>
<p>Oh, kit e szív dobbanása<br />Megjövendőlt vágyaimnak,<br />Csongor, itt vagy, karjaimtól<br />Többé el nem távozandó.<br />Megkötöttek, Csongor; ah, nem<br />Ily kötélre vagy te méltó.<br />Lelkeinket oldhatatlan<br />És szelídebb lánc köti.<br />Mégis e virágfüzért,<br />A vadonnak koszorúját,<br />Vedd s viseld, mig visszatérek,<br />És nyugodjál; még nem illik<br />Megzavarnom álmodat.<br />Több gyönyörrel várom én azt<br />Földerítni; még nyugodjál,<br />S álmodd boldogságomat.</p>
</blockquote>
</blockquote>
<p><i>Indúl. Balga Ilmát hurcolva jő.</i></p>
<p><b>Balga</b></p>
<blockquote><blockquote>
<p>Hát hitetlen álnok asszony,<br />Igy kell futnod a világon,<br />Mintha férjed már nem élne?<br />Hányszor éhezém miattad,<br />Hány ezerszer szomjuhoztam,<br />Korhely, hitszegő teremtmény!<br />És te - ördög tudja jobban -<br />Addig merre sátoroztál,<br />Hol nevettél, hol mulattál?<br />Özvegyasszony képeiben<br />Így kell csalnod a világot?<br />Állj meg, s valld ki bűnödet,<br />Vagy tudom, hogy addig ütlek,<br />Mig gombóccá változol.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Mely időtlen szóvitály ez?</p>
</blockquote>
</blockquote>
<p><b>Ilma</b></p>
<blockquote><blockquote>
<p>Ah! segíts meg; a kegyetlen<br />Balga megjött, és veréssel,<br />S szidalommal üdvözöl.</p>
</blockquote>
</blockquote>
<p><b>Tünde</b><br /><i>Balgához</i></p>
<blockquote><blockquote>
<p>Vakmerő! bocsásd el őt.</p>
</blockquote>
</blockquote>
<p><b>Balga</b><br /><i>elbocsátja Ilmát.</i></p>
<blockquote><blockquote>
<p>Ím, kegyelmes asszonyom -</p>
</blockquote>
</blockquote>
<p><b>Tünde</b></p>
<blockquote><blockquote>
<p>És te, Ilma, mit határzál?<br />Válassz közte és közöttem,<br />Mondd el: mégy-e, vagy maradsz?</p>
</blockquote>
</blockquote>
<p><b>Ilma</b><br /><i>szünet után.</i></p>
<blockquote><blockquote>
<p>Jobb szeretném mind a kettőt:<br />Menni is, maradni is.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Úgy legyen hát. Most vonúlj el,<br />Légy hatalmas férjeden,<br />S büntetésűl addig hízlald,<br />Míg mozogni s enni tud.</p>
</blockquote>
</blockquote>
<p><b>Balga</b></p>
<blockquote><blockquote>
<p>Ah! kegyelmes asszonyom,<br />Csókolom kis lábaidnak<br />Legparányibb ujjait.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Sok szerencsét! - Ilma, tedd, hogy<br />Boldogságom ünnepén<br />Senki itt ne háborítson.&nbsp;<i>El.</i></p>
</blockquote>
</blockquote>
<p><b>Ilma</b></p>
<blockquote><blockquote>
<p>Jer, te gyilkos.</p>
</blockquote>
</blockquote>
<p><b>Balga</b></p>
<blockquote><blockquote>
<p>&nbsp;&nbsp;&nbsp;&nbsp;&nbsp;Oh, te méz!</p>
</blockquote>
</blockquote>
<p><b>Ilma</b></p>
<blockquote><blockquote>
<p>Most az egyszer megbocsátok,<br />S elfelejtem a pofont.</p>
</blockquote>
</blockquote>
<p><b>Balga</b><br /><i>megöleli.</i></p>
<blockquote><blockquote>
<p>Oh, te drága oldalcsont.</p>
</blockquote>
</blockquote>
<p><i>Mindketten el. Kevés idő múlva nagy roppanással egy fényes palota<br />emelkedik a tündérfa ellenében. Csongor fölébred.</i></p>
<p><b>Csongor</b></p>
<blockquote><blockquote>
<p>Hah! mi bájra ébredék?<br />Mely szokatlan fény ömöl rám?<br />A lakatlan bús vadonból<br />E virágzó tömkeleg!<br />Mily szerencsés változás ez?<br />Mit jelent e rózsalánc,<br />Mely lehabzik vállaimról?<br />S e gyönyörfa, mely az emlék<br />Tűkörével a mosolygó<br />Múltba visszaboldogít?<br />Mit jelent a fénylak ott,<br />Bámulandó koronája<br />A kopárnak? mindezek,<br />Mely hatalmas kéz csodái?<br />És valók-e? vagy talán<br />A hiú lég tűneményi,<br />S csúfolódnak álmaimmal?</p>
</blockquote>
</blockquote>
<p><i>Tünde, s utána hat kísérő leányi jőnek, fátyolozva.</i></p>
<blockquote><blockquote>
<p>Mit szemlélek? mely sereg<br />Jő a fénylakból elém?<br />És ki az, ki oly dicsőn<br />Jár elől a szép seregben?<br />Mely hatalmas csillagoknak<br />Fénye jő itt eltakarva?<br />Mért remegnek ízeim,<br />S mint a megrezzent ideg,<br />Mért ad e szív kétesen<br />Fájdalomnak és örömnek<br />Egybetévedt hangjait?<br />Elborúlok e helyen,<br />Tisztelettel elborulva<br />Lásson ösmert és nem ösmert,<br />S már imádott asszonyom.</p>
</blockquote>
</blockquote>
<p><b>Tünde</b><br /><i>egyedűl közelebb jő.</i></p>
<blockquote><blockquote>
<p>Útas, aki e magánynak<br />Sérthetetlen szent határit<br />Általhágni nem remegtél,<br />Vakmerő te, szólj, ki vagy,<br />Melyik tartomány lakója,<br />Mily szüléknek gyermeke?</p>
</blockquote>
</blockquote>
<p><b>Csongor</b></p>
<blockquote><blockquote>
<p>Haj! ne kérdezd honnomat!<br />Mely csapongva jár az égben,<br />A madárnak fészke van,<br />Mely ijedve fut vadásztól,<br />A kis őznek völgy ölében<br />Nyúgodalmas berke van;<br />Mely panasszal csörgedez<br />A kietlen messzeségben,<br />A pataknak medre van;<br />Még a hold is, a mosolygó<br />Fájdalommal messze bolygó,<br />Végre békes hont talál,<br />Bérc mögé nyugonni száll.<br />Elhagyottabb én ezeknél,<br />Ah, én hontalan vagyok,<br />S a szülék, e lét adói,<br />Mennyi kínnak, gyötrelemnek,<br />Szívemésztő üldözetnek<br />Szültek átkos gyermeket!</p>
</blockquote>
</blockquote>
<p><b>Tünde</b></p>
<blockquote><blockquote>
<p>Vajha, sorsnak üldözötte,<br />Elkerülted volna e tájt,<br />S most ne érne itt veszély.<br />Én, szánód bár és barátod<br />Annyi búdnak hallatára,<br />Mégsem irgalmazhatok:<br />Büntetésed szabva van már<br />Visszavonhatatlanúl.</p>
</blockquote>
</blockquote>
<p><b>Csongor</b></p>
<blockquote><blockquote>
<p>Mondd ki bátran, és ne késsél<br />Megnyugtatni lelkemet.<br />Mondj halált rám, s ajkaidról<br />Azt öröm lesz elfogadnom.</p>
</blockquote>
</blockquote>
<p><b>Tünde</b></p>
<blockquote><blockquote>
<p>A halál nem bűntetése<br />Annak, aki halni vágy.<br />Várj egyébre, s óva válassz,<br />Mert választanod szabad:<br />"Vagy bolyongnod a vadonban<br />Kell siralmas végedig,<br />Mig csak búnak és nyomornak<br />Rajtad kedve telhetik.<br />Önmagadnak üldözője<br />Kór eszednek álmival,<br />Futni fogsz és célt nem érni,<br />Mig reményed odahal;<br />S akkor fájó zsibbadásban<br />Únalomtól betegen<br />Hamvadozni fogsz sötétűl,<br />Mint csillag, mely lemegyen.<br />A ridegség s elhagyottság<br />Lesznek néma társaid,<br />A szív többé nem vigasztal,<br />És az ész megszomorít -"</p>
</blockquote>
</blockquote>
<p><b>Csongor</b></p>
<blockquote><blockquote>
<p>Szűnj meg, szűnj meg, és ne mondd el<br />Régi szenvedésimet.<br />A ridegség s elhagyottság<br />Voltak útitársaim,<br />Vagy ha ők nem, üldözőim<br />Válhatatlan kínaim.<br />Már e bűntetést kiállám,<br />E tovább eltűrhetetlent:<br />Mondj más sorsot, mondj halált rám<br />S esküszöm, nem mondok ellent.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Ám, ha ez nem volna tetsző,<br />S büntetésnek sanyarú,<br />Halld meg, egy más sorsod is vár,<br />Nem kevésbbé szomorú:<br />A virágos csendligetben<br />A szerelem hív ölében,<br />Mint a halmok csermelyének,<br />Gyöngyvirággal koszorúzva,<br />Víg dalokkal hangadozva,<br />Kell lefolyni életednek.<br />Hű kebelnek dobogása<br />Lesz bölcsője álmaidnak,<br />Hév ajaknak csókadása<br />Megfejtője vágyaidnak.<br />A gyönyörrel fogsz fekünni,<br />A gyönyörrel ébredezni,<br />S elmúlt napjaid keserve,<br />Boldogságba eltemetve,<br />Mint regében ó csoda<br />Vissza fog mosolygani,<br />S több örömnek lesz oka.<br />Nézz körűl, s ha tartja kedved,<br />E gyönyörfa és ama lak<br />Bús viránynak mezején<br />Mind reád vár, mint sajátod,<br />S boldog alkotójok - én.</p>
</blockquote>
</blockquote>
<p><i>Hirtelen félrevonja fátyolát.</i></p>
<p><b>Csongor</b></p>
<blockquote><blockquote>
<p>Tünde! - ah, vagy még ne higyjem<br />A csalóka tűneményt,<br />E szavaknak, e szemeknek?<br />Jaj, ha mégis álmodom!<br />Nem, nem, e szem, és az arc,<br />E kar és a rózsaujjak,<br />E sugárból alkotott test,<br />És e minden oly dicsően<br />Egy tökélybe összetéve,<br />Nem lehet más, nem lehet több;<br />Egy van ily kép mindörökké,<br />S csalhatatlanúl való.<br />Tünde, Tünde, ah, te vagy!<br />S annyi szenvedés után<br />Nyugszom égi kebleden!<br />Sirok égi kebleden!</p>
</blockquote>
</blockquote>
<p><i>Megöleli.</i></p>
<blockquote><blockquote>
<p>S szívom istenajkaidnak<br />halhatatlan csókjait.</p>
</blockquote>
</blockquote>
<p><b>Tünde</b></p>
<blockquote><blockquote>
<p>Csongor, ah, elfárad a szó,<br />És az ész elégtelen<br />Elgondolni, elbeszélni,<br />Amit e megáradott szív<br />Boldogsága tengerében<br />Érez és tud, sejt s ohajt.<br />Jer, nyugodjál e karok közt,<br />S hagyj nyugonnom karjaid közt.<br />Háborítatlanúl<br />Így fogunk mi csendben élni,<br />S a bajoktól messze lenni,<br />Hagyd virágzó ajkaidnak<br />Rám omolni csókjait,<br />És fogadd el ajkaimnak<br />Szívből áradt válaszit.<br />Megzavarhatatlanúl<br />Így fogunk mi kéjben élni,<br />S a világgal nem cserélni.</p>
</blockquote>
</blockquote>
<p><i>A kísérő leánykák mindinkább elvonulnak, míg utóbb nem látsznak.<br />Azonban az aranyalma hull, s messziről imez ének hallatik:</i></p>
<blockquote><blockquote>
<p>Éjfél van, az éj rideg és szomorú,<br />Gyászosra hanyatlik az égi ború:<br />Jőj, kedves, örülni az éjbe velem,<br />Ébren maga van csak az egy szerelem.</p>
<div>&nbsp;</div>
</blockquote>
</blockquote>
  </div>
</div>
    </div></div>
  </body>

<!-- Mirrored from yingu.hu/stories/?q=book/export/html/7 by HTTraQt Website Copier/1.x [Karbofos 2012-2017] k, 31 márc 2020 06:03:05 GMT -->
</html>
